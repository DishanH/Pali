{
  "id": "ja.20",
  "title": {
    "pali": "Sattatinipāto",
    "english": "",
    "sinhala": ""
  },
  "sections": [
    {
      "number": 1,
      "pali": "‘‘Idaṃ te raṭṭhaṃ sadhanaṃ sayoggaṃ, sakāyuraṃ sabbakāmūpapannaṃ; Idaṃ te rajjaṃ [raṭṭhaṃ (ka.)] anusāsa amma, gacchāmahaṃ yattha piyā pabhāvatī’’.",
      "english": "",
      "sinhala": "",
      "paliTitle": "Kusajātakaṃ",
      "nipataTitle": "Sattatinipāto"
    },
    {
      "number": 2,
      "pali": "‘‘Anujjubhūtena haraṃ mahantaṃ, divā ca ratto ca nisīthakāle [nisīda kāle (ka.)]; Paṭigaccha tvaṃ khippaṃ kusāvatiṃ kusa [kusāvatiṃ (syā. ka.)], nicchāmi dubbaṇṇamahaṃ vasantaṃ’’.",
      "english": "",
      "sinhala": ""
    },
    {
      "number": 3,
      "pali": "‘‘Nāhaṃ gamissāmi ito kusāvatiṃ, pabhāvatī vaṇṇapalobhito tava; Ramāmi maddassa niketaramme, hitvāna raṭṭhaṃ tava dassane rato.",
      "english": "",
      "sinhala": ""
    },
    {
      "number": 4,
      "pali": "‘‘Pabhāvatī vaṇṇapalobhito tava, sammūḷharūpo vicarāmi mediniṃ [medaniṃ (syā. ka.)]; Disaṃ na jānāmi kutomhi āgato, tayamhi matto migamandalocane.",
      "english": "",
      "sinhala": ""
    },
    {
      "number": 5,
      "pali": "‘‘Suvaṇṇacīravasane, jātarūpasumekhale; Sussoṇi tava kāmā hi [kāmehi (sī. syā. pī.)], nāhaṃ rajjena matthiko’’.",
      "english": "",
      "sinhala": ""
    },
    {
      "number": 6,
      "pali": "‘‘Abbhūti [abbhū hi (sī.), abhūti (syā.), abbhu hi (pī.)] tassa bho hoti, yo anicchantamicchati; Akāmaṃ rāja kāmesi [kāmehi (sī. pī.)], akantaṃ kantu [akanto kanta (sī. syā. pī.)] micchasi’’.",
      "english": "",
      "sinhala": ""
    },
    {
      "number": 7,
      "pali": "‘‘Akāmaṃ vā sakāmaṃ vā, yo naro labhate piyaṃ; Lābhamettha pasaṃsāma, alābho tattha pāpako’’.",
      "english": "",
      "sinhala": ""
    },
    {
      "number": 8,
      "pali": "‘‘Pāsāṇasāraṃ khaṇasi, kaṇikārassa dārunā; Vātaṃ jālena bādhesi, yo anicchantamicchasi’’.",
      "english": "",
      "sinhala": ""
    },
    {
      "number": 9,
      "pali": "‘‘Pāsāṇo nūna te hadaye, ohito mudulakkhaṇe; Yo te sātaṃ na vindāmi, tirojanapadāgato.",
      "english": "",
      "sinhala": ""
    },
    {
      "number": 10,
      "pali": "‘‘Yadā maṃ bhakuṭiṃ [bhūkuṭiṃ (sī. pī.)] katvā, rājaputtī udikkhati [rājaputti udikkhasi (sī. pī.)]; Āḷāriko tadā homi, rañño maddassantepure [maddassa thīpure (sī. pī.) evamuparipi].",
      "english": "",
      "sinhala": ""
    },
    {
      "number": 11,
      "pali": "‘‘Yadā umhayamānā maṃ, rājaputtī udikkhati [rājaputti udikkhasi (sī. pī.)]; Nāḷāriko tadā homi, rājā homi tadā kuso’’.",
      "english": "",
      "sinhala": ""
    },
    {
      "number": 12,
      "pali": "‘‘Sace hi vacanaṃ saccaṃ, nemittānaṃ bhavissati; Neva me tvaṃ patī assa, kāmaṃ chindantu sattadhā’’.",
      "english": "",
      "sinhala": ""
    },
    {
      "number": 13,
      "pali": "‘‘Sace hi vacanaṃ saccaṃ, aññesaṃ yadi vā mamaṃ; Neva tuyhaṃ patī atthi, añño sīhassarā kusā’’.",
      "english": "",
      "sinhala": ""
    },
    {
      "number": 14,
      "pali": "‘‘Nekkhaṃ gīvaṃ te kāressaṃ, patvā khujje kusāvatiṃ; Sace maṃ nāganāsūrū, olokeyya pabhāvatī.",
      "english": "",
      "sinhala": ""
    },
    {
      "number": 15,
      "pali": "‘‘Nekkhaṃ gīvaṃ te kāressaṃ, patvā khujje kusāvatiṃ; Sace maṃ nāganāsūrū, ālapeyya pabhāvatī.",
      "english": "",
      "sinhala": ""
    },
    {
      "number": 16,
      "pali": "‘‘Nekkhaṃ gīvaṃ te kāressaṃ, patvā khujje kusāvatiṃ; Sace maṃ nāganāsūrū, umhāyeyya pabhāvatī.",
      "english": "",
      "sinhala": ""
    },
    {
      "number": 17,
      "pali": "‘‘Nekkhaṃ gīvaṃ te kāressaṃ, patvā khujje kusāvatiṃ; Sace maṃ nāganāsūrū, pamhāyeyya pabhāvatī.",
      "english": "",
      "sinhala": ""
    },
    {
      "number": 18,
      "pali": "‘‘Nekkhaṃ gīvaṃ te kāressaṃ, patvā khujje kusāvatiṃ; Sace me nāganāsūrū, pāṇīhi upasamphuse’’.",
      "english": "",
      "sinhala": ""
    },
    {
      "number": 19,
      "pali": "‘‘Na hi nūnāyaṃ rājaputtī, kuse sātampi vindati; Āḷārike bhate pose, vetanena anatthike’’.",
      "english": "",
      "sinhala": ""
    },
    {
      "number": 20,
      "pali": "‘‘Na hi nūnāyaṃ sā [nūna ayaṃ (sī. syā.)] khujjā, labhati jivhāya chedanaṃ; Sunisitena satthena, evaṃ dubbhāsitaṃ bhaṇaṃ’’.",
      "english": "",
      "sinhala": ""
    },
    {
      "number": 21,
      "pali": "‘‘Mā naṃ rūpena pāmesi, ārohena pabhāvati; Mahāyasoti katvāna, karassu rucire piyaṃ.",
      "english": "",
      "sinhala": ""
    },
    {
      "number": 22,
      "pali": "‘‘Mā naṃ rūpena pāmesi, ārohena pabhāvati; Mahaddhanoti katvāna, karassu rucire piyaṃ.",
      "english": "",
      "sinhala": ""
    },
    {
      "number": 23,
      "pali": "‘‘Mā naṃ rūpena pāmesi, ārohena pabhāvati; Mahabbaloti katvāna, karassu rucire piyaṃ.",
      "english": "",
      "sinhala": ""
    },
    {
      "number": 24,
      "pali": "‘‘Mā naṃ rūpena pāmesi, ārohena pabhāvati; Mahāraṭṭhoti katvāna, karassu rucire piyaṃ.",
      "english": "",
      "sinhala": ""
    },
    {
      "number": 25,
      "pali": "‘‘Mā naṃ rūpena pāmesi, ārohena pabhāvati; Mahārājāti katvāna, karassu rucire piyaṃ.",
      "english": "",
      "sinhala": ""
    },
    {
      "number": 26,
      "pali": "‘‘Mā naṃ rūpena pāmesi, ārohena pabhāvati; Sīhassaroti katvāna, karassu rucire piyaṃ.",
      "english": "",
      "sinhala": ""
    },
    {
      "number": 27,
      "pali": "‘‘Mā naṃ rūpena pāmesi, ārohena pabhāvati; Vaggussaroti katvāna, karassu rucire piyaṃ.",
      "english": "",
      "sinhala": ""
    },
    {
      "number": 28,
      "pali": "‘‘Mā naṃ rūpena pāmesi, ārohena pabhāvati; Bindussaroti katvāna, karassu rucire piyaṃ.",
      "english": "",
      "sinhala": ""
    },
    {
      "number": 29,
      "pali": "‘‘Mā naṃ rūpena pāmesi, ārohena pabhāvati; Mañjussaroti katvāna, karassu rucire piyaṃ.",
      "english": "",
      "sinhala": ""
    },
    {
      "number": 30,
      "pali": "‘‘Mā naṃ rūpena pāmesi, ārohena pabhāvati; Madhussaroti [madhurassaroti (sī.)] katvāna, karassu rucire piyaṃ.",
      "english": "",
      "sinhala": ""
    },
    {
      "number": 31,
      "pali": "‘‘Mā naṃ rūpena pāmesi, ārohena pabhāvati; Satasippoti katvāna, karassu rucire piyaṃ.",
      "english": "",
      "sinhala": ""
    },
    {
      "number": 32,
      "pali": "‘‘Mā naṃ rūpena pāmesi, ārohena pabhāvati; Khattiyotipi katvāna [karitvāna (sī.)], karassu rucire piyaṃ.",
      "english": "",
      "sinhala": ""
    },
    {
      "number": 33,
      "pali": "‘‘Mā naṃ rūpena pāmesi, ārohena pabhāvati; Kusarājāti katvāna, karassu rucire piyaṃ’’.",
      "english": "",
      "sinhala": ""
    },
    {
      "number": 34,
      "pali": "‘‘Ete nāgā upatthaddhā, sabbe tiṭṭhanti vammitā [vammikā (syā.)]; Purā maddanti pākāraṃ, ānentetaṃ pabhāvatiṃ’’.",
      "english": "",
      "sinhala": ""
    },
    {
      "number": 35,
      "pali": "‘‘Satta bile [khaṇḍe (sī. pī.)] karitvāna, ahametaṃ pabhāvatiṃ; Khattiyānaṃ padassāmi, ye maṃ hantuṃ idhāgatā’’.",
      "english": "",
      "sinhala": ""
    },
    {
      "number": 36,
      "pali": "‘‘Avuṭṭhahi rājaputtī, sāmā koseyyavāsinī; Assupuṇṇehi nettehi, dāsīgaṇapurakkhatā’’.",
      "english": "",
      "sinhala": ""
    },
    {
      "number": 37,
      "pali": "‘‘Taṃ nūna kakkūpanisevitaṃ mukhaṃ, ādāsadantātharupaccavekkhitaṃ; Subhaṃ sunettaṃ virajaṃ anaṅgaṇaṃ, chuddhaṃ vane ṭhassati khattiyehi.",
      "english": "",
      "sinhala": ""
    },
    {
      "number": 38,
      "pali": "‘‘Te nūna me asite vellitagge, kese mudū candanasāralitte; Samākule sīvathikāya majjhe, pādehi gijjhā parikaḍḍhissanti [parikaḍḍhayanti (sī. syā. pī.)].",
      "english": "",
      "sinhala": ""
    },
    {
      "number": 39,
      "pali": "‘‘Tā nūna me tambanakhā sulomā, bāhā mudū candanasāralittā; Chinnā vane ujjhitā khattiyehi, gayha dhaṅko [vako (pī.)] gacchati yena kāmaṃ.",
      "english": "",
      "sinhala": ""
    },
    {
      "number": 40,
      "pali": "‘‘Te nūna tālūpanibhe alambe, nisevite kāsikacandanena; Thanesu me lambissati [lambahīti (pī.)] siṅgālo [sigālo (sī. syā. pī.)], mātūva putto taruṇo tanūjo.",
      "english": "",
      "sinhala": ""
    },
    {
      "number": 41,
      "pali": "‘‘Taṃ nūna soṇiṃ puthulaṃ sukoṭṭitaṃ, nisevitaṃ kañcanamekhalāhi; Chinnaṃ vane khattiyehī avatthaṃ, siṅgālasaṅghā parikaḍḍhissanti [gayhā vako gacchati yenakāmaṃ (pī.)].",
      "english": "",
      "sinhala": ""
    },
    {
      "number": 42,
      "pali": "‘‘Soṇā dhaṅkā [vakā (pī.)] siṅgālā ca, ye caññe santi dāṭhino; Ajarā nūna hessanti, bhakkhayitvā pabhāvatiṃ.",
      "english": "",
      "sinhala": ""
    },
    {
      "number": 43,
      "pali": "‘‘Sace maṃsāni hariṃsu, khattiyā dūragāmino; Aṭṭhīni amma yācitvā, anupathe dahātha naṃ.",
      "english": "",
      "sinhala": ""
    },
    {
      "number": 44,
      "pali": "‘‘Khettāni amma kāretvā, kaṇikārettha ropaya [ropaye (ka.)]; Yadā te pupphitā assu, hemantānaṃ himaccaye; Sareyyātha mamaṃ [mama (pī.)] amma, evaṃvaṇṇā pabhāvatī’’.",
      "english": "",
      "sinhala": ""
    },
    {
      "number": 45,
      "pali": "‘‘Tassā mātā udaṭṭhāsi, khattiyā devavaṇṇinī; Disvā asiñca sūnañca, rañño maddassantepure’’.",
      "english": "",
      "sinhala": ""
    },
    {
      "number": 46,
      "pali": "‘‘Iminā nūna asinā, susaññaṃ tanumajjhimaṃ; Dhītaraṃ madda [mama (sī.), maddo (pī.)] hantvāna, khattiyānaṃ padassasi’’ [padassati (pī. ka.)].",
      "english": "",
      "sinhala": ""
    },
    {
      "number": 47,
      "pali": "‘‘Na me akāsi vacanaṃ, atthakāmāya puttike; Sājja lohitasañchannā, gacchasi [gañchisi (sī. pī.)] yamasādhanaṃ.",
      "english": "",
      "sinhala": ""
    },
    {
      "number": 48,
      "pali": "‘‘Evamāpajjatī poso, pāpiyañca nigacchati; Yo ve hitānaṃ vacanaṃ, na karoti [na karaṃ (sī.)] atthadassinaṃ.",
      "english": "",
      "sinhala": ""
    },
    {
      "number": 49,
      "pali": "‘‘Sace ca ajja [tvaṃ amma (sī.)] dhāresi [vāresi (pī.)], kumāraṃ cārudassanaṃ; Kusena jātaṃ khattiyaṃ, suvaṇṇamaṇimekhalaṃ; Pūjitaṃ [pūjitā (pī.)] ñātisaṅghehi, na gacchasi [gañchisi (sī. pī.)] yamakkhayaṃ.",
      "english": "",
      "sinhala": ""
    },
    {
      "number": 50,
      "pali": "‘‘Yatthassu bherī nadati, kuñjaro ca nikūjati [nikuñjati (pī.)]; Khattiyānaṃ kule bhadde, kiṃ nu sukhataraṃ tato.",
      "english": "",
      "sinhala": ""
    },
    {
      "number": 51,
      "pali": "‘‘Asso ca sisati [asso hasisati (sī.), asso hasiyati (syā.), asso ca siṃsati (pī.)] dvāre, kumāro uparodati; Khattiyānaṃ kule bhadde, kiṃ nu sukhataraṃ tato.",
      "english": "",
      "sinhala": ""
    },
    {
      "number": 52,
      "pali": "‘‘Mayūrakoñcābhirude, kokilābhinikūjite; Khattiyānaṃ kule bhadde, kiṃ nu sukhataraṃ tato’’.",
      "english": "",
      "sinhala": ""
    },
    {
      "number": 53,
      "pali": "‘‘Kahaṃ nu so sattumaddano, pararaṭṭhappamaddano; Kuso soḷārapaññāṇo, yo no dukkhā pamocaye’’.",
      "english": "",
      "sinhala": ""
    },
    {
      "number": 54,
      "pali": "‘‘Idheva so sattumaddano, pararaṭṭhappamaddano; Kuso soḷārapaññāṇo, yo te sabbe vadhissati’’ [yo no dukkhā pamocaye (sī.), so no sabbe vadhissati (pī.)].",
      "english": "",
      "sinhala": ""
    },
    {
      "number": 55,
      "pali": "‘‘Ummattikā nu bhaṇasi, andhabālā pabhāsasi [ādu bālāva bhāsasi (sī. pī.)]; Kuso ce āgato assa, kiṃ na [kinnu (syā. ka.)] jānemu taṃ mayaṃ’’.",
      "english": "",
      "sinhala": ""
    },
    {
      "number": 56,
      "pali": "‘‘Eso āḷāriko poso, kumārīpuramantare; Daḷhaṃ katvāna saṃvelliṃ, kumbhiṃ dhovati oṇato’’.",
      "english": "",
      "sinhala": ""
    },
    {
      "number": 57,
      "pali": "‘‘Veṇī tvamasi caṇḍālī, adūsi kulagandhinī; Kathaṃ maddakule jātā, dāsaṃ kayirāsi kāmukaṃ’’.",
      "english": "",
      "sinhala": ""
    },
    {
      "number": 58,
      "pali": "‘‘Namhi veṇī na caṇḍālī, na camhi kulagandhinī; Okkākaputto bhaddante, tvaṃ nu dāsoti maññasi’’.",
      "english": "",
      "sinhala": ""
    },
    {
      "number": 59,
      "pali": "‘‘Yo brāhmaṇasahassāni, sadā bhojeti vīsatiṃ; Okkākaputto bhaddante, tvaṃ nu dāsoti maññasi’’.",
      "english": "",
      "sinhala": ""
    },
    {
      "number": 60,
      "pali": "‘‘Yassa nāgasahassāni, sadā yojenti vīsatiṃ; Okkākaputto bhaddante, tvaṃ nu dāsoti maññasi.",
      "english": "",
      "sinhala": ""
    },
    {
      "number": 61,
      "pali": "‘‘Yassa assasahassāni, sadā yojenti vīsatiṃ; Okkākaputto bhaddante, tvaṃ nu dāsoti maññasi.",
      "english": "",
      "sinhala": ""
    },
    {
      "number": 62,
      "pali": "‘‘Yassa rathasahassāni, sadā yojenti vīsatiṃ; Okkākaputto bhaddante, tvaṃ nu dāsoti maññasi. [( ) ayaṃ gāthā sī. pī. potthakesuyeva dissati] (‘‘Yassa usabhasahassāni, sadā yojenti vīsatiṃ; Okkākaputto bhaddante, tvaṃ nu dāsoti maññasi) [( ) ayaṃ gāthā sī. pī. potthakesuyeva dissati].",
      "english": "",
      "sinhala": ""
    },
    {
      "number": 63,
      "pali": "‘‘Yassa dhenusahassāni, sadā duhanti vīsatiṃ [duyhanti vīsati (sī. pī.)]; Okkākaputto bhaddante, tvaṃ nu dāsoti maññasi’’.",
      "english": "",
      "sinhala": ""
    },
    {
      "number": 64,
      "pali": "‘‘Taggha te dukkaṭaṃ bāle, yaṃ khattiyaṃ mahabbalaṃ; Nāgaṃ maṇḍūkavaṇṇena, na naṃ [na taṃ (sī. pī.)] akkhāsidhāgataṃ’’ [akkhāsi āgataṃ (sī.)].",
      "english": "",
      "sinhala": ""
    },
    {
      "number": 65,
      "pali": "‘‘Aparādhaṃ mahārāja, tvaṃ no khama rathesabha; Yaṃ taṃ aññātavesena, nāññāsimhā idhāgataṃ’’.",
      "english": "",
      "sinhala": ""
    },
    {
      "number": 66,
      "pali": "‘‘Mādisassa na taṃ channaṃ, yohaṃ āḷāriko bhave; Tvaññeva me pasīdassu, natthi te deva dukkaṭaṃ’’.",
      "english": "",
      "sinhala": ""
    },
    {
      "number": 67,
      "pali": "‘‘Gaccha bāle khamāpehi, kusarājaṃ mahabbalaṃ; Khamāpito kuso rājā [kusarājā (sabbattha)], so te dassati jīvitaṃ’’.",
      "english": "",
      "sinhala": ""
    },
    {
      "number": 68,
      "pali": "‘‘Pitussa vacanaṃ sutvā, devavaṇṇī pabhāvatī; Sirasā aggahī pāde, kusarājaṃ mahabbalaṃ’’.",
      "english": "",
      "sinhala": ""
    },
    {
      "number": 69,
      "pali": "‘‘Yāmā ratyo atikkantā, tāmā deva tayā vinā; Vande te sirasā pāde, mā me kujjhaṃ rathesabha.",
      "english": "",
      "sinhala": ""
    },
    {
      "number": 70,
      "pali": "‘‘Sabbaṃ [saccaṃ (sī. syā. pī.)] te paṭijānāmi, mahārāja suṇohi me; Na cāpi appiyaṃ tuyhaṃ, kareyyāmi ahaṃ puna.",
      "english": "",
      "sinhala": ""
    },
    {
      "number": 71,
      "pali": "‘‘Evaṃ ce yācamānāya, vacanaṃ me na kāhasi; Idāni maṃ tāto hantvā, khattiyānaṃ padassati’’.",
      "english": "",
      "sinhala": ""
    },
    {
      "number": 72,
      "pali": "‘‘Evaṃ te yācamānāya, kiṃ na kāhāmi te vaco; Vikuddho tyasmi kalyāṇi, mā tvaṃ bhāyi pabhāvati.",
      "english": "",
      "sinhala": ""
    },
    {
      "number": 73,
      "pali": "‘‘Sabbaṃ te paṭijānāmi, rājaputti suṇohi me; Na cāpi appiyaṃ tuyhaṃ, kareyyāmi ahaṃ puna.",
      "english": "",
      "sinhala": ""
    },
    {
      "number": 74,
      "pali": "‘‘Tava kāmā hi sussoṇi, pahu [bahu (syā.), bahū (pī.), bahuṃ (ka.)] dukkhaṃ titikkhisaṃ [titikkhissaṃ (sī. pī.)]; Bahuṃ maddakulaṃ hantvā, nayituṃ taṃ pabhāvati’’.",
      "english": "",
      "sinhala": ""
    },
    {
      "number": 75,
      "pali": "‘‘Yojayantu rathe asse, nānācitte samāhite; Atha dakkhatha me vegaṃ, vidhamantassa [vidhamentassa (sabbattha)] sattavo’’.",
      "english": "",
      "sinhala": ""
    },
    {
      "number": 76,
      "pali": "‘‘Tañca tattha udikkhiṃsu, rañño maddassantepure; Vijambhamānaṃ sīhaṃva, phoṭentaṃ diguṇaṃ bhujaṃ.",
      "english": "",
      "sinhala": ""
    },
    {
      "number": 77,
      "pali": "‘‘Hatthikkhandhañca āruyha, āropetvā pabhāvatiṃ; Saṅgāmaṃ otaritvāna, sīhanādaṃ nadī kuso.",
      "english": "",
      "sinhala": ""
    },
    {
      "number": 78,
      "pali": "‘‘Tassa taṃ nadato sutvā, sīhassevitare migā; Khattiyā vipalāyiṃsu, kusasaddabhayaṭṭitā [kusasaddabhayaṭṭhitā (pī.)].",
      "english": "",
      "sinhala": ""
    },
    {
      "number": 79,
      "pali": "‘‘Hatthārohā anīkaṭṭhā, rathikā pattikārakā; Aññamaññassa chindanti, kusasaddabhayaṭṭitā.",
      "english": "",
      "sinhala": ""
    },
    {
      "number": 80,
      "pali": "‘‘Tasmiṃ saṅgāmasīsasmiṃ, passitvā haṭṭha [tuṭṭha (sī.)] mānaso; Kusassa rañño devindo, adā verocanaṃ maṇiṃ.",
      "english": "",
      "sinhala": ""
    },
    {
      "number": 81,
      "pali": "‘‘So taṃ vijitvā saṅgāmaṃ, laddhā verocanaṃ maṇiṃ; Hatthikkhandhagato rājā, pāvekkhi nagaraṃ puraṃ.",
      "english": "",
      "sinhala": ""
    },
    {
      "number": 82,
      "pali": "‘‘Jīvaggāhaṃ [jīvagāhaṃ (sī. pī.)] gahetvāna, bandhitvā satta khattiye; Sasurassupanāmesi, ime te deva sattavo.",
      "english": "",
      "sinhala": ""
    },
    {
      "number": 83,
      "pali": "‘‘Sabbeva te vasaṃ gatā, amittā vihatā tava; Kāmaṃ karohi te tayā, muñca vā te hanassu vā’’.",
      "english": "",
      "sinhala": ""
    },
    {
      "number": 84,
      "pali": "‘‘Tuyheva sattavo ete, na hi te mayha sattavo; Tvaññeva no mahārāja, muñca vā te hanassu vā’’.",
      "english": "",
      "sinhala": ""
    },
    {
      "number": 85,
      "pali": "‘‘Imā te dhītaro satta, devakaññūpamā subhā; Dadāhi nesaṃ ekekaṃ, hontu jāmātaro tava’’.",
      "english": "",
      "sinhala": ""
    },
    {
      "number": 86,
      "pali": "‘‘Amhākañceva tāsañca, tvaṃ no sabbesamissaro; Tvaññeva no mahārāja, dehi nesaṃ yadicchasi’’.",
      "english": "",
      "sinhala": ""
    },
    {
      "number": 87,
      "pali": "‘‘Ekamekassa ekekaṃ, adā sīhassaro kuso; Khattiyānaṃ tadā tesaṃ, rañño maddassa dhītaro.",
      "english": "",
      "sinhala": ""
    },
    {
      "number": 88,
      "pali": "‘‘Pīṇitā tena lābhena, tuṭṭhā sīhassare kuse; Sakaraṭṭhāni pāyiṃsu, khattiyā satta tāvade.",
      "english": "",
      "sinhala": ""
    },
    {
      "number": 89,
      "pali": "‘‘Pabhāvatiñca ādāya, maṇiṃ verocanaṃ subhaṃ [tadā (pī.)]; Kusāvatiṃ kuso rājā, agamāsi mahabbalo.",
      "english": "",
      "sinhala": ""
    },
    {
      "number": 90,
      "pali": "‘‘Tyassu ekarathe yantā, pavisantā kusāvatiṃ; Samānā vaṇṇarūpena, nāññamaññātirocisuṃ [nāññamaññamatirocayuṃ (sī.)].",
      "english": "",
      "sinhala": ""
    },
    {
      "number": 91,
      "pali": "‘‘Mātā puttena saṅgacchi [saṅgañchi (sī. syā. pī.)], ubhayo ca jayampatī; Samaggā te tadā āsuṃ, phītaṃ dharaṇimāvasu’’nti. Kusajātakaṃ paṭhamaṃ.",
      "english": "",
      "sinhala": ""
    },
    {
      "number": 92,
      "pali": "‘‘Devatā nusi gandhabbo, adu [ādu (sī. syā.)] sakko purindado; Manussabhūto iddhimā, kathaṃ jānemu taṃ mayaṃ’’.",
      "english": "",
      "sinhala": "",
      "paliTitle": "Soṇanandajātakaṃ"
    },
    {
      "number": 93,
      "pali": "‘‘Nāpi devo na gandhabbo, nāpi sakko purindado; Manussabhūto iddhimā, evaṃ jānāhi bhāradha’’ [bhārabha (ka.)].",
      "english": "",
      "sinhala": ""
    },
    {
      "number": 94,
      "pali": "‘‘Katarūpamidaṃ bhoto [bhoto (sī. pī.)], veyyāvaccaṃ anappakaṃ; Devamhi vassamānamhi, anovassaṃ bhavaṃ akā.",
      "english": "",
      "sinhala": ""
    },
    {
      "number": 95,
      "pali": "‘‘Tato vātātape ghore, sītacchāyaṃ bhavaṃ akā; Tato amittamajjhesu [amittamajjhe ca (sī.)], saratāṇaṃ bhavaṃ akā.",
      "english": "",
      "sinhala": ""
    },
    {
      "number": 96,
      "pali": "‘‘Tato phītāni raṭṭhāni, vasino te bhavaṃ akā; Tato ekasataṃ khatye, anuyante [anuyutte (pī.)] bhavaṃ akā.",
      "english": "",
      "sinhala": ""
    },
    {
      "number": 97,
      "pali": "‘‘Patītāssu mayaṃ bhoto, vada taṃ [vara taṃ (sī. syā. pī.)] bhañja [bhañña (sī. pī.), bhuñja (syā. ka.)] micchasi; Hatthiyānaṃ assarathaṃ, nāriyo ca alaṅkatā; Nivesanāni rammāni, mayaṃ bhoto dadāmase.",
      "english": "",
      "sinhala": ""
    },
    {
      "number": 98,
      "pali": "‘‘Atha vaṅge [atha vā saṅge (sī. pī.)] vā magadhe, mayaṃ bhoto dadāmase; Atha vā assakāvantī [assakāvantiṃ (sī. syā. pī.)], sumanā damma te mayaṃ.",
      "english": "",
      "sinhala": ""
    },
    {
      "number": 99,
      "pali": "‘‘Upaḍḍhaṃ vāpi rajjassa, mayaṃ bhoto dadāmase; Sace te attho rajjena, anusāsa yadicchasi’’.",
      "english": "",
      "sinhala": ""
    },
    {
      "number": 100,
      "pali": "‘‘Na me atthopi rajjena, nagarena dhanena vā; Athopi janapadena, attho mayhaṃ na vijjati.",
      "english": "",
      "sinhala": ""
    },
    {
      "number": 101,
      "pali": "‘‘Bhotova raṭṭhe vijite, araññe atthi assamo; Pitā mayhaṃ janettī ca, ubho sammanti assame.",
      "english": "",
      "sinhala": ""
    },
    {
      "number": 102,
      "pali": "‘‘Tesāhaṃ [tesvahaṃ (ka.)] pubbācariyesu, puññaṃ na labhāmi kātave; Bhavantaṃ ajjhāvaraṃ katvā, soṇaṃ [sonaṃ (pī.)] yācemu saṃvaraṃ’’.",
      "english": "",
      "sinhala": ""
    },
    {
      "number": 103,
      "pali": "‘‘Karomi te taṃ vacanaṃ, yaṃ maṃ bhaṇasi brāhmaṇa; Etañca kho no akkhāhi, kīvanto hontu yācakā’’.",
      "english": "",
      "sinhala": ""
    },
    {
      "number": 104,
      "pali": "‘‘Parosataṃ jānapadā, mahāsālā ca brāhmaṇā; Ime ca khattiyā sabbe, abhijātā yasassino; Bhavañca rājā manojo, alaṃ hessanti yācakā’’.",
      "english": "",
      "sinhala": ""
    },
    {
      "number": 105,
      "pali": "‘‘Hatthī asse ca yojentu, rathaṃ sannayha sārathi [naṃ rathi (pī.)]; Ābandhanāni gaṇhātha, pādāsussārayaddhaje [pādesussārayaṃ dhaje (sī.), pādāsussārayaṃ dhaje (pī.)]; Assamaṃ taṃ gamissāmi, yattha sammati kosiyo’’.",
      "english": "",
      "sinhala": ""
    },
    {
      "number": 106,
      "pali": "‘‘Tato ca rājā pāyāsi, senāya caturaṅginī; Agamā assamaṃ rammaṃ, yattha sammati kosiyo’’.",
      "english": "",
      "sinhala": ""
    },
    {
      "number": 107,
      "pali": "‘‘Kassa kādambayo [kassa kādambamayo (ka.)] kājo, vehāsaṃ caturaṅgulaṃ; Aṃsaṃ asamphusaṃ eti, udahārāya [udahārassa (sī. syā. pī.)] gacchato’’.",
      "english": "",
      "sinhala": ""
    },
    {
      "number": 108,
      "pali": "‘‘Ahaṃ soṇo mahārāja, tāpaso sahitabbato [sahitaṃ vato (pī.)]; Bharāmi mātāpitaro, rattindivamatandito.",
      "english": "",
      "sinhala": ""
    },
    {
      "number": 109,
      "pali": "‘‘Vane phalañca mūlañca, āharitvā disampati; Posemi mātāpitaro, pubbe katamanussaraṃ’’.",
      "english": "",
      "sinhala": ""
    },
    {
      "number": 110,
      "pali": "‘‘Icchāma assamaṃ gantuṃ, yattha sammati kosiyo; Maggaṃ no soṇa akkhāhi, yena gacchemu [gacchāma (sī.)] assamaṃ’’.",
      "english": "",
      "sinhala": ""
    },
    {
      "number": 111,
      "pali": "‘‘Ayaṃ ekapadī rāja, yenetaṃ [yena taṃ (ka.)] meghasannibhaṃ; Koviḷārehi sañchannaṃ, ettha sammati kosiyo’’.",
      "english": "",
      "sinhala": ""
    },
    {
      "number": 112,
      "pali": "‘‘Idaṃ vatvāna pakkāmi, taramāno mahāisi; Vehāse antalikkhasmiṃ, anusāsitvāna khattiye.",
      "english": "",
      "sinhala": ""
    },
    {
      "number": 113,
      "pali": "‘‘Assamaṃ parimajjitvā, paññapetvāna [paññapetvāna (sī. syā.)] āsanaṃ; Paṇṇasālaṃ pavisitvā, pitaraṃ paṭibodhayi.",
      "english": "",
      "sinhala": ""
    },
    {
      "number": 114,
      "pali": "‘‘Ime āyanti rājāno, abhijātā yasassino; Assamā nikkhamitvāna, nisīda tvaṃ [nisīdāhi (sī.)] mahāise.",
      "english": "",
      "sinhala": ""
    },
    {
      "number": 115,
      "pali": "‘‘Tassa taṃ vacanaṃ sutvā, taramāno mahāisi; Assamā nikkhamitvāna, sadvāramhi upāvisi’’.",
      "english": "",
      "sinhala": ""
    },
    {
      "number": 116,
      "pali": "‘‘Tañca disvāna āyantaṃ, jalantaṃriva tejasā; Khatyasaṅghaparibyūḷhaṃ, kosiyo etadabravi.",
      "english": "",
      "sinhala": ""
    },
    {
      "number": 117,
      "pali": "‘‘Kassa bherī mudiṅgā ca [mutiṅgā ca (pī.)], saṅkhā paṇavadindimā [deṇḍimā (sī. pī.)]; Purato paṭipannāni, hāsayantā rathesabhaṃ.",
      "english": "",
      "sinhala": ""
    },
    {
      "number": 118,
      "pali": "‘‘Kassa kañcanapaṭṭena, puthunā vijjuvaṇṇinā; Yuvā kalāpasannaddho, ko eti siriyā jalaṃ.",
      "english": "",
      "sinhala": ""
    },
    {
      "number": 119,
      "pali": "‘‘Ukkāmukhapahaṭṭhaṃva, khadiraṅgārasannibhaṃ; Mukhañca rucirā bhāti, ko eti siriyā jalaṃ.",
      "english": "",
      "sinhala": ""
    },
    {
      "number": 120,
      "pali": "‘‘Kassa paggahitaṃ chattaṃ, sasalākaṃ manoramaṃ; Ādiccaraṃsāvaraṇaṃ, ko eti siriyā jalaṃ.",
      "english": "",
      "sinhala": ""
    },
    {
      "number": 121,
      "pali": "‘‘Kassa aṅgaṃ pariggayha, vāḷabījanimuttamaṃ; Caranti varapuññassa [varapaññassa (sī. pī.)], hatthikkhandhena āyato.",
      "english": "",
      "sinhala": ""
    },
    {
      "number": 122,
      "pali": "‘‘Kassa setāni chattāni, ājānīyā ca vammitā; Samantā parikirenti [parikiranti (sī. syā. pī.)], ko eti siriyā jalaṃ.",
      "english": "",
      "sinhala": ""
    },
    {
      "number": 123,
      "pali": "‘‘Kassa ekasataṃ khatyā, anuyantā [anuyuttā (pī.)] yasassino; Samantānupariyanti, ko eti siriyā jalaṃ.",
      "english": "",
      "sinhala": ""
    },
    {
      "number": 124,
      "pali": "‘‘Hatthi assaratha patti [hatthī assā rathā pattī (sī.)], senā ca caturaṅginī; Samantānupariyanti [samantā anupariyāti (pī.)], ko eti siriyā jalaṃ.",
      "english": "",
      "sinhala": ""
    },
    {
      "number": 125,
      "pali": "‘‘Kassesā mahatī senā, piṭṭhito anuvattati; Akkhobhaṇī [akkhābhanī (sī.), akkhobhinī (syā.)] apariyantā, sāgarasseva ūmiyo’’.",
      "english": "",
      "sinhala": ""
    },
    {
      "number": 126,
      "pali": "‘‘Rājābhirājā [rājādhirājā (ka.)] manojo, indova jayataṃ pati; Nandassajjhāvaraṃ eti, assamaṃ brahmacārinaṃ.",
      "english": "",
      "sinhala": ""
    },
    {
      "number": 127,
      "pali": "‘‘Tassesā mahatī senā, piṭṭhito anuvattati; Akkhobhaṇī apariyantā, sāgarasseva ūmiyo’’.",
      "english": "",
      "sinhala": ""
    },
    {
      "number": 128,
      "pali": "‘‘Anulittā candanena, kāsikuttamadhārino [kāsikavatthadhārino (pī.)]; Sabbe pañjalikā hutvā, isīnaṃ ajjhupāgamuṃ’’.",
      "english": "",
      "sinhala": ""
    },
    {
      "number": 129,
      "pali": "‘‘Kacci nu bhoto kusalaṃ, kacci bhoto anāmayaṃ; Kacci uñchena yāpetha, kacci mūlaphalā bahū.",
      "english": "",
      "sinhala": ""
    },
    {
      "number": 130,
      "pali": "‘‘Kacci ḍaṃsā makasā ca, appameva sarīsapā [siriṃsapā (sī. syā. pī.)]; Vane vāḷamigākiṇṇe, kacci hiṃsā na vijjati’’.",
      "english": "",
      "sinhala": ""
    },
    {
      "number": 131,
      "pali": "‘‘Kusalañceva no rāja, atho rāja anāmayaṃ; Atho uñchena yāpema, atho mūlaphalā bahū.",
      "english": "",
      "sinhala": ""
    },
    {
      "number": 132,
      "pali": "‘‘Atho ḍaṃsā makasā ca [ḍaṃsā ca makasā (sī.), ḍaṃsā ca makasā ca (pī.)], appameva sarīsapā [siriṃsapā (sī. syā. pī.)]; Vane vāḷamigākiṇṇe, hiṃsā mayhaṃ [a mhaṃ (sī. pī.)] na vijjati.",
      "english": "",
      "sinhala": ""
    },
    {
      "number": 133,
      "pali": "‘‘Bahūni vassapūgāni, assame sammataṃ [vasato (sī.)] idha; Nābhijānāmi uppannaṃ, ābādhaṃ amanoramaṃ.",
      "english": "",
      "sinhala": ""
    },
    {
      "number": 134,
      "pali": "‘‘Svāgataṃ te mahārāja, atho te adurāgataṃ; Issarosi anuppatto, yaṃ idhatthi pavedaya.",
      "english": "",
      "sinhala": ""
    },
    {
      "number": 135,
      "pali": "‘‘Tindukāni piyālāni, madhuke kāsumāriyo [kāsamāriyo (sī. syā.)]; Phalāni khuddakappāni, bhuñja rāja varaṃ varaṃ.",
      "english": "",
      "sinhala": ""
    },
    {
      "number": 136,
      "pali": "‘‘Idampi pānīyaṃ sītaṃ, ābhataṃ girigabbharā; Tato piva mahārāja, sace tvaṃ abhikaṅkhasi’’.",
      "english": "",
      "sinhala": ""
    },
    {
      "number": 137,
      "pali": "‘‘Paṭiggahitaṃ yaṃ dinnaṃ, sabbassa agghiyaṃ kataṃ; Nandassāpi nisāmetha, vacanaṃ so [yaṃ (sī.), yaṃ so (pī.)] pavakkhati.",
      "english": "",
      "sinhala": ""
    },
    {
      "number": 138,
      "pali": "‘‘Ajjhāvaramhā nandassa, bhoto santikamāgatā; Suṇātu [suṇātu me (sī. syā.)] bhavaṃ vacanaṃ, nandassa parisāya ca’’.",
      "english": "",
      "sinhala": ""
    },
    {
      "number": 139,
      "pali": "‘‘Parosataṃ jānapadā [janapadā (pī.)], mahāsālā ca brāhmaṇā; Ime ca khattiyā sabbe, abhijātā yasassino; Bhavañca rājā manojo, anumaññantu me vaco.",
      "english": "",
      "sinhala": ""
    },
    {
      "number": 140,
      "pali": "‘‘Ye ca santi [ye vasanti (sī.), ye hi santi (pī.)] samītāro, yakkhāni idha massame; Araññe bhūtabhabyāni, suṇantu vacanaṃ mama.",
      "english": "",
      "sinhala": ""
    },
    {
      "number": 141,
      "pali": "‘‘Namo katvāna bhūtānaṃ, isiṃ vakkhāmi subbataṃ; So tyāhaṃ dakkhiṇā bāhu, tava kosiya sammato.",
      "english": "",
      "sinhala": ""
    },
    {
      "number": 142,
      "pali": "‘‘Pitaraṃ me janettiñca, bhattukāmassa me sato; Vīra puññamidaṃ ṭhānaṃ, mā maṃ kosiya vāraya.",
      "english": "",
      "sinhala": ""
    },
    {
      "number": 143,
      "pali": "‘‘Sabbhi hetaṃ upaññātaṃ, mametaṃ upanissaja; Uṭṭhānapāricariyāya, dīgharattaṃ tayā kataṃ; Mātāpitūsu puññāni, mama lokadado bhava.",
      "english": "",
      "sinhala": ""
    },
    {
      "number": 144,
      "pali": "‘‘Tatheva santi manujā, dhamme dhammapadaṃ vidū; Maggo saggassa lokassa, yathā jānāsi tvaṃ ise.",
      "english": "",
      "sinhala": ""
    },
    {
      "number": 145,
      "pali": "‘‘Uṭṭhānapāricariyāya, mātāpitusukhāvahaṃ; Taṃ maṃ puññā nivāreti, ariyamaggāvaro naro’’.",
      "english": "",
      "sinhala": ""
    },
    {
      "number": 146,
      "pali": "‘‘Suṇantu bhonto vacanaṃ, bhāturajjhāvarā mama; Kulavaṃsaṃ mahārāja, porāṇaṃ parihāpayaṃ; Adhammacārī jeṭṭhesu [yo jeṭṭho (sī.)], nirayaṃ sopapajjati [so upapajjati (sī. syā. pī.)].",
      "english": "",
      "sinhala": ""
    },
    {
      "number": 147,
      "pali": "‘‘Ye ca dhammassa kusalā, porāṇassa disampati; Cārittena ca sampannā, na te gacchanti duggatiṃ.",
      "english": "",
      "sinhala": ""
    },
    {
      "number": 148,
      "pali": "‘‘Mātāpitā ca bhātā ca, bhaginī ñātibandhavā; Sabbe jeṭṭhassa te bhārā, evaṃ jānāhi bhāradha [bhāratha (syā.)].",
      "english": "",
      "sinhala": ""
    },
    {
      "number": 149,
      "pali": "‘‘Ādiyitvā garuṃ bhāraṃ, nāviko viya ussahe; Dhammañca nappamajjāmi, jeṭṭho casmi rathesabha’’.",
      "english": "",
      "sinhala": ""
    },
    {
      "number": 150,
      "pali": "‘‘Adhigamā [adhigatamhā (sī.), adhigamhā (syā.), adhigatamha (pī.)] tame ñāṇaṃ, jālaṃva jātavedato; Evameva no bhavaṃ dhammaṃ, kosiyo pavidaṃsayi.",
      "english": "",
      "sinhala": ""
    },
    {
      "number": 151,
      "pali": "‘‘Yathā udayamādicco, vāsudevo pabhaṅkaro; Pāṇīnaṃ pavidaṃseti, rūpaṃ kalyāṇapāpakaṃ; Evameva no bhavaṃ dhammaṃ, kosiyo pavidaṃsayi’’.",
      "english": "",
      "sinhala": ""
    },
    {
      "number": 152,
      "pali": "‘‘Evaṃ me yācamānassa, añjaliṃ nāvabujjhatha; Tava paddhacaro [tava paṭṭhacaro (syā.), tava baddhañcaro (pī.), tavupaṭṭhacaro (ka.)] hessaṃ, vuṭṭhito paricārako’’.",
      "english": "",
      "sinhala": ""
    },
    {
      "number": 153,
      "pali": "‘‘Addhā nanda vijānāsi [pajānāsi (sī.)], saddhammaṃ sabbhi desitaṃ; Ariyo ariyasamācāro, bāḷhaṃ tvaṃ mama ruccasi.",
      "english": "",
      "sinhala": ""
    },
    {
      "number": 154,
      "pali": "‘‘Bhavantaṃ vadāmi bhotiñca, suṇātha vacanaṃ mama; Nāyaṃ bhāro bhāramato [bhāramatto (sī. syā.)], ahu mayhaṃ kudācanaṃ.",
      "english": "",
      "sinhala": ""
    },
    {
      "number": 155,
      "pali": "‘‘Taṃ maṃ upaṭṭhitaṃ santaṃ, mātāpitusukhāvahaṃ; Nando ajjhāvaraṃ katvā, upaṭṭhānāya yācati.",
      "english": "",
      "sinhala": ""
    },
    {
      "number": 156,
      "pali": "‘‘Yo ve icchati kāmena, santānaṃ brahmacārinaṃ; Nandaṃ vo varatha eko [nandaṃ vadatha eke (pī.)], kaṃ nando upatiṭṭhatu’’.",
      "english": "",
      "sinhala": ""
    },
    {
      "number": 157,
      "pali": "‘‘Tayā tāta anuññātā, soṇa taṃ nissitā mayaṃ; Upaghātuṃ [upaghāyituṃ (sī.)] labhe nandaṃ, muddhani brahmacārinaṃ’’.",
      "english": "",
      "sinhala": ""
    },
    {
      "number": 158,
      "pali": "‘‘Assatthasseva taruṇaṃ, pavāḷaṃ māluteritaṃ; Cirassaṃ nandaṃ disvāna, hadayaṃ me pavedhati.",
      "english": "",
      "sinhala": ""
    },
    {
      "number": 159,
      "pali": "‘‘Yadā suttāpi supine [suppante (syā. pī.)], nandaṃ passāmi āgataṃ; Udaggā sumanā homi, nando no āgato ayaṃ.",
      "english": "",
      "sinhala": ""
    },
    {
      "number": 160,
      "pali": "‘‘Yadā ca paṭibujjhitvā, nandaṃ passāmi nāgataṃ; Bhiyyo āvisatī soko, domanassañcanappakaṃ.",
      "english": "",
      "sinhala": ""
    },
    {
      "number": 161,
      "pali": "‘‘Sāhaṃ ajja cirassampi, nandaṃ passāmi āgataṃ; Bhattucca [bhattuñca (ka.)] mayhañca piyo, nando no pāvisī gharaṃ.",
      "english": "",
      "sinhala": ""
    },
    {
      "number": 162,
      "pali": "‘‘Pitupi nando suppiyo, yaṃ nando nappavase [pāvisī (pī.)] gharā [gharaṃ (syā. pī. ka.)]; Labhatū tāta nando taṃ, maṃ nando upatiṭṭhatu’’.",
      "english": "",
      "sinhala": ""
    },
    {
      "number": 163,
      "pali": "‘‘Anukampikā patiṭṭhā ca, pubbe rasadadī ca no; Maggo saggassa lokassa, mātā taṃ varate ise.",
      "english": "",
      "sinhala": ""
    },
    {
      "number": 164,
      "pali": "‘‘Pubbe rasadadī gottī, mātā puññūpasaṃhitā; Maggo saggassa lokassa, mātā taṃ varate ise’’.",
      "english": "",
      "sinhala": ""
    },
    {
      "number": 165,
      "pali": "‘‘Ākaṅkhamānā puttaphalaṃ, devatāya namassati; Nakkhattāni ca pucchati, utusaṃvaccharāni ca.",
      "english": "",
      "sinhala": ""
    },
    {
      "number": 166,
      "pali": "‘‘Tassā utumhi nhātāya [utusinātāya (pī.)], hoti gabbhassa vokkamo [gabbhassa’vakkamo (sī. syā. pī.)]; Tena dohaḷinī hoti, suhadā tena vuccati.",
      "english": "",
      "sinhala": ""
    },
    {
      "number": 167,
      "pali": "‘‘Saṃvaccharaṃ vā ūnaṃ vā, pariharitvā vijāyati; Tena sā janayantīti, janetti [janettī (sī. syā. pī.)] tena vuccati.",
      "english": "",
      "sinhala": ""
    },
    {
      "number": 168,
      "pali": "‘‘Thanakhīrena [thanakkhīrena (sī.)] gītena, aṅgapāvuraṇena [aṅgapāpuraṇena (pī.)] ca; Rodantaṃ puttaṃ [eva (pī.)] toseti, tosentī tena vuccati.",
      "english": "",
      "sinhala": ""
    },
    {
      "number": 169,
      "pali": "‘‘Tato vātātape ghore, mamaṃ katvā udikkhati; Dārakaṃ appajānantaṃ, posentī tena vuccati.",
      "english": "",
      "sinhala": ""
    },
    {
      "number": 170,
      "pali": "‘‘Yañca mātudhanaṃ hoti, yañca hoti pituddhanaṃ; Ubhayampetassa gopeti, api puttassa no siyā.",
      "english": "",
      "sinhala": ""
    },
    {
      "number": 171,
      "pali": "‘‘Evaṃ putta aduṃ putta, iti mātā vihaññati; Pamattaṃ paradāresu, nisīthe pattayobbane; Sāyaṃ puttaṃ anāyantaṃ, iti mātā vihaññati.",
      "english": "",
      "sinhala": ""
    },
    {
      "number": 172,
      "pali": "‘‘Evaṃ kicchā bhato poso, mātu aparicārako; Mātari micchā caritvāna, nirayaṃ sopapajjati.",
      "english": "",
      "sinhala": ""
    },
    {
      "number": 173,
      "pali": "‘‘Evaṃ kicchā bhato poso, pitu aparicārako; Pitari micchā caritvāna, nirayaṃ sopapajjati.",
      "english": "",
      "sinhala": ""
    },
    {
      "number": 174,
      "pali": "‘‘Dhanāpi dhanakāmānaṃ, nassati iti me sutaṃ; Mātaraṃ aparicaritvāna, kicchaṃ vā so nigacchati.",
      "english": "",
      "sinhala": ""
    },
    {
      "number": 175,
      "pali": "‘‘Dhanāpi dhanakāmānaṃ, nassati iti me sutaṃ; Pitaraṃ aparicaritvāna, kicchaṃ vā so nigacchati.",
      "english": "",
      "sinhala": ""
    },
    {
      "number": 176,
      "pali": "‘‘Ānando ca pamodo ca, sadā hasitakīḷitaṃ; Mātaraṃ paricaritvāna, labbhametaṃ vijānato.",
      "english": "",
      "sinhala": ""
    },
    {
      "number": 177,
      "pali": "‘‘Ānando ca pamodo ca, sadā hasitakīḷitaṃ; Pitaraṃ paricaritvāna, labbhametaṃ vijānato.",
      "english": "",
      "sinhala": ""
    },
    {
      "number": 178,
      "pali": "‘‘Dānañca peyyavajjañca [piyavācā ca (sī. syā. ka.)], atthacariyā ca yā idha; Samānattatā [samānattā (pī.)] ca dhammesu, tattha tattha yathārahaṃ; Ete kho saṅgahā loke, rathassāṇīva yāyato.",
      "english": "",
      "sinhala": ""
    },
    {
      "number": 179,
      "pali": "Ete ca saṅgahā nāssu, na mātā puttakāraṇā; Labhetha mānaṃ pūjaṃ vā [pūjañca (pī.)], pitā vā puttakāraṇā.",
      "english": "",
      "sinhala": ""
    },
    {
      "number": 180,
      "pali": "‘‘Yasmā ca saṅgahā [saṅgahe (dī. ni. 3.273; a. ni. 4.32) tadaṭṭhakathāyo oloketabbā] ete, sammapekkhanti [samavekkhanti (sī. syā. pī.) a. ni. 4.32] paṇḍitā; Tasmā mahattaṃ papponti, pāsaṃsā ca bhavanti te.",
      "english": "",
      "sinhala": ""
    },
    {
      "number": 181,
      "pali": "‘‘Brahmāti [brahmā hi (pī.)] mātāpitaro, pubbācariyāti vuccare; Āhuneyyā ca puttānaṃ, pajāya anukampakā.",
      "english": "",
      "sinhala": ""
    },
    {
      "number": 182,
      "pali": "‘‘Tasmā hi ne namasseyya, sakkareyya ca paṇḍito; Annena atho [matho (pī.), atha (a. ni. 4.63; itivu. 106)] pānena, vatthena sayanena ca; Ucchādanena nhāpanena [nahāpanena (sī. pī.)], pādānaṃ dhovanena ca.",
      "english": "",
      "sinhala": ""
    },
    {
      "number": 183,
      "pali": "‘‘Tāya naṃ pāricariyāya [paricariyāya (pī.)], mātāpitūsu paṇḍitā; Idheva naṃ pasaṃsanti, pecca sagge pamodatī’’ti. Soṇanandajātakaṃ dutiyaṃ. Sattatinipātaṃ niṭṭhitaṃ. Tassuddānaṃ – Atha sattatimamhi nipātavare, sabhāvantu kusāvatirājavaro; Atha soṇasunandavaro ca puna, abhivāsitasattatimamhi suteti.",
      "english": "",
      "sinhala": ""
    }
  ],
  "footer": {
    "pali": "",
    "english": "",
    "sinhala": ""
  }
}