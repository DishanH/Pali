{
  "id": "ja.4",
  "title": {
    "pali": "Catukkanipāto",
    "english": "",
    "sinhala": ""
  },
  "sections": [
    {
      "number": 1,
      "pali": "Vivarathimāsaṃ [vivaratha imāsaṃ (sī. syā. pī.)] dvāraṃ, nagaraṃ pavisantu [pavisituṃ mayā; (ka.)] aruṇarājassa; Sīhena susiṭṭhena, surakkhitaṃ [susatthena, surakkhitaṃ (sī. pī.), susiṭṭhena (ka.)] nandisenena.",
      "english": "",
      "sinhala": "",
      "paliTitle": "301. Cūḷakāliṅgajātakaṃ (4-1-1)",
      "nipataTitle": "Catukkanipāto",
      "vaggaTitle": "Kāliṅgavaggo"
    },
    {
      "number": 2,
      "pali": "Jayo kaliṅgānamasayhasāhinaṃ, parājayo anayo [ajayo (syā.), anvito (ka.)] assakānaṃ; Icceva te bhāsitaṃ brahmacāri, na ujjubhūtā vitathaṃ bhaṇanti.",
      "english": "",
      "sinhala": ""
    },
    {
      "number": 3,
      "pali": "Devā musāvādamupātivattā, saccaṃ dhanaṃ paramaṃ tesu [tathaṃ pemakaraṃ nu (ka.), tathaṃ paramaṃ karaṃ nu (syā.)] sakka; Taṃ te musā bhāsitaṃ devarāja, kiṃ vā paṭicca maghavā mahinda.",
      "english": "",
      "sinhala": ""
    },
    {
      "number": 4,
      "pali": "Nanu te sutaṃ brāhmaṇa bhaññamāne, devā na issanti purisaparakkamassa; Damo samādhi manaso abhejjo [adejjo (sī. pī.), abhijjo (ka.)], abyaggatā nikkamanañca [nikkhamanañca (sī.)] kāle; Daḷhañca viriyaṃ purisaparakkamo ca, teneva āsi vijayo assakānanti. Cūḷakāliṅgajātakaṃ paṭhamaṃ.",
      "english": "",
      "sinhala": ""
    },
    {
      "number": 5,
      "pali": "Adeyyesu dadaṃ dānaṃ, deyyesu nappavecchati; Āpāsu byasanaṃ patto, sahāyaṃ nādhigacchati.",
      "english": "",
      "sinhala": "",
      "paliTitle": "302. Mahāassārohajātakaṃ (4-1-2)"
    },
    {
      "number": 6,
      "pali": "Nādeyyesu dadaṃ dānaṃ, deyyesu yo pavecchati; Āpāsu byasanaṃ patto, sahāyamadhigacchati.",
      "english": "",
      "sinhala": ""
    },
    {
      "number": 7,
      "pali": "Saññogasambhogavisesadassanaṃ, anariyadhammesu saṭhesu nassati; Katañca ariyesu ca ajjavesu, mahapphalaṃ hoti aṇumpi tādisu.",
      "english": "",
      "sinhala": ""
    },
    {
      "number": 8,
      "pali": "Yo pubbe katakalyāṇo, akā loke sudukkaraṃ; Pacchā kayirā na vā kayirā, accantaṃ pūjanārahoti. Mahāassārohajātakaṃ dutiyaṃ.",
      "english": "",
      "sinhala": ""
    },
    {
      "number": 9,
      "pali": "Anuttare kāmaguṇe samiddhe, bhutvāna pubbe vasī ekarāja; So dāni dugge narakamhi khitto, nappajjahe vaṇṇabalaṃ purāṇaṃ.",
      "english": "",
      "sinhala": "",
      "paliTitle": "303. Ekarājajātakaṃ (4-1-3)"
    },
    {
      "number": 10,
      "pali": "Pubbeva khantī ca tapo ca mayhaṃ, sampatthitā dubbhisena [dabbasenā (sī. pī.)] ahosi; Taṃ dāni laddhāna kathaṃ nu rāja, jahe ahaṃ vaṇṇabalaṃ purāṇaṃ.",
      "english": "",
      "sinhala": ""
    },
    {
      "number": 11,
      "pali": "Sabbā kirevaṃ pariniṭṭhitāni, yasassinaṃ paññavantaṃ visayha; Yaso ca laddhā purimaṃ uḷāraṃ, nappajjahe vaṇṇabalaṃ purāṇaṃ.",
      "english": "",
      "sinhala": ""
    },
    {
      "number": 12,
      "pali": "Panujja dukkhena sukhaṃ janinda, sukhena vā dukkhamasayhasāhi; Ubhayattha santo abhinibbutattā, sukhe ca dukkhe ca bhavanti tulyāti. Ekarājajātakaṃ tatiyaṃ.",
      "english": "",
      "sinhala": ""
    },
    {
      "number": 13,
      "pali": "Imāni maṃ daddara tāpayanti, vācāduruttāni manussaloke; Maṇḍūkabhakkhā udakantasevī, āsīvisaṃ maṃ avisā sapanti.",
      "english": "",
      "sinhala": "",
      "paliTitle": "304. Daddarajātakaṃ (4-1-4)"
    },
    {
      "number": 14,
      "pali": "Sakā raṭṭhā pabbājito, aññaṃ janapadaṃ gato; Mahantaṃ koṭṭhaṃ kayirātha, duruttānaṃ [duruttāni (ka.)] nidhetave.",
      "english": "",
      "sinhala": ""
    },
    {
      "number": 15,
      "pali": "Yattha posaṃ na jānanti, jātiyā vinayena vā; Na tattha mānaṃ kayirātha, vasamaññātake jane.",
      "english": "",
      "sinhala": ""
    },
    {
      "number": 16,
      "pali": "Videsavāsaṃ vasato, jātavedasamenapi [jātavedabhayenapi (ka.)]; Khamitabbaṃ sapaññena, api dāsassa tajjitanti. Daddarajātakaṃ catutthaṃ.",
      "english": "",
      "sinhala": ""
    },
    {
      "number": 17,
      "pali": "Natthi loke raho nāma, pāpakammaṃ pakubbato; Passanti vanabhūtāni, taṃ bālo maññatī raho.",
      "english": "",
      "sinhala": "",
      "paliTitle": "305. Sīlavīmaṃsanajātakaṃ (4-1-5)"
    },
    {
      "number": 18,
      "pali": "Ahaṃ raho na passāmi, suññaṃ vāpi na vijjati; Yattha aññaṃ [suññaṃ (syā. ka.)] na passāmi, asuññaṃ hoti taṃ mayā.",
      "english": "",
      "sinhala": ""
    },
    {
      "number": 19,
      "pali": "Dujjacco ca sujacco [ajacco (pī.)] ca, nando ca sukhavaḍḍhito [sukhavacchako (sī.), sukhavacchano (syā. pī.)]; Vejjo ca addhuvasīlo [atha sīlo (ka.)] ca, te dhammaṃ jahu matthikā.",
      "english": "",
      "sinhala": ""
    },
    {
      "number": 20,
      "pali": "Brāhmaṇo ca kathaṃ jahe, sabbadhammāna pāragū; Yo dhammamanupāleti, dhitimā saccanikkamoti. Sīlavīmaṃsanajātakaṃ pañcamaṃ.",
      "english": "",
      "sinhala": ""
    },
    {
      "number": 21,
      "pali": "Kimaṇḍakā ime deva, nikkhittā kaṃsamallake; Upalohitakā vaggū, taṃ [te (pī.)] me akkhāhi pucchito.",
      "english": "",
      "sinhala": "",
      "paliTitle": "306. Sujātajātakaṃ (4-1-6)"
    },
    {
      "number": 22,
      "pali": "Yāni pure tuvaṃ devi, bhaṇḍu nantakavāsinī; Ucchaṅgahatthā pacināsi, tassā te koliyaṃ phalaṃ.",
      "english": "",
      "sinhala": ""
    },
    {
      "number": 23,
      "pali": "Uḍḍayhate na ramati, bhogā vippajahanti taṃ [vippajahanti’maṃ (?)]; Tatthevimaṃ paṭinetha, yattha kolaṃ pacissati.",
      "english": "",
      "sinhala": ""
    },
    {
      "number": 24,
      "pali": "Honti hete mahārāja, iddhippattāya [iddhimattāya (ka.)] nāriyā; Khama deva sujātāya, māssā [māsu (ka.)] kujjha rathesabhāti. Sujātajātakaṃ chaṭṭhaṃ.",
      "english": "",
      "sinhala": ""
    },
    {
      "number": 25,
      "pali": "Acetanaṃ brāhmaṇa assuṇantaṃ, jāno ajānantamimaṃ palāsaṃ; Āraddhaviriyo dhuvaṃ appamatto, sukhaseyyaṃ pucchasi kissa hetu.",
      "english": "",
      "sinhala": "",
      "paliTitle": "307. Palāsajātakaṃ (4-1-7)"
    },
    {
      "number": 26,
      "pali": "Dūre suto ceva brahā ca rukkho, dese ṭhito bhūtanivāsarūpo; Tasmā namassāmi imaṃ palāsaṃ, ye cettha bhūtā te [te ca (sī. pī.)] dhanassa hetu.",
      "english": "",
      "sinhala": ""
    },
    {
      "number": 27,
      "pali": "So te karissāmi yathānubhāvaṃ, kataññutaṃ brāhmaṇa pekkhamāno; Kathañhi āgamma sataṃ sakāse, moghāni te assu pariphanditāni.",
      "english": "",
      "sinhala": ""
    },
    {
      "number": 28,
      "pali": "Yo tindukarukkhassa paro [puro (ka.)] pilakkho [pilakkhu (sī. pī.), milakkhu (ka.)], parivārito pubbayañño uḷāro; Tassesa mūlasmiṃ nidhi nikhāto, adāyādo gaccha taṃ uddharāhīti. Palāsajātakaṃ sattamaṃ.",
      "english": "",
      "sinhala": ""
    },
    {
      "number": 29,
      "pali": "Akaramhasa te kiccaṃ, yaṃ balaṃ ahuvamhase; Migarāja namo tyatthu, api kiñci labhāmase.",
      "english": "",
      "sinhala": "",
      "paliTitle": "308. Sakuṇajātakaṃ (4-1-8)"
    },
    {
      "number": 30,
      "pali": "Mama lohitabhakkhassa, niccaṃ luddāni kubbato; Dantantaragato santo, taṃ bahuṃ yampi jīvasi.",
      "english": "",
      "sinhala": ""
    },
    {
      "number": 31,
      "pali": "Akataññumakattāraṃ, katassa appaṭikārakaṃ; Yasmiṃ kataññutā natthi, niratthā tassa sevanā.",
      "english": "",
      "sinhala": ""
    },
    {
      "number": 32,
      "pali": "Yassa sammukhaciṇṇena, mittadhammo na labbhati; Anusūya [anusuyya (sī. pī.)] manakkosaṃ, saṇikaṃ tamhā apakkameti. Sakuṇajātakaṃ aṭṭhamaṃ.",
      "english": "",
      "sinhala": ""
    },
    {
      "number": 33,
      "pali": "Sabbamidaṃ carimaṃ kataṃ [carimavataṃ (sī. pī.)], ubho dhammaṃ na passare; Ubho pakatiyā cutā, yo cāyaṃ mantejjhāpeti [mantajjhāyati (sī.), sajjhāpayati (pī.)]; Yo ca mantaṃ adhīyati.",
      "english": "",
      "sinhala": "",
      "paliTitle": "309. Chavakajātakaṃ (4-1-9)"
    },
    {
      "number": 34,
      "pali": "Sālīnaṃ odanaṃ bhuñje, suciṃ maṃsūpasecanaṃ; Tasmā etaṃ na sevāmi, dhammaṃ isīhi sevitaṃ.",
      "english": "",
      "sinhala": ""
    },
    {
      "number": 35,
      "pali": "Paribbaja mahā loko [mahābrahme (ka.)], pacantaññepi pāṇino; Mā taṃ adhammo ācarito, asmā kumbhamivābhidā.",
      "english": "",
      "sinhala": ""
    },
    {
      "number": 36,
      "pali": "Dhiratthu taṃ yasalābhaṃ, dhanalābhañca brāhmaṇa; Yā vutti vinipātena, adhammacaraṇena vāti. Chavakajātakaṃ navamaṃ.",
      "english": "",
      "sinhala": ""
    },
    {
      "number": 37,
      "pali": "Sasamuddapariyāyaṃ, mahiṃ sāgarakuṇḍalaṃ; Na icche saha nindāya, evaṃ seyya [sayha (sī. syā. pī.)] vijānahi.",
      "english": "",
      "sinhala": "",
      "paliTitle": "310. Seyyajātakaṃ (4-1-10)"
    },
    {
      "number": 38,
      "pali": "Dhiratthu taṃ yasalābhaṃ, dhanalābhañca brāhmaṇa; Yā vutti vinipātena, adhammacaraṇena vā.",
      "english": "",
      "sinhala": ""
    },
    {
      "number": 39,
      "pali": "Api ce pattamādāya, anagāro paribbaje; Sāyeva jīvikā seyyo, yā cādhammena esanā.",
      "english": "",
      "sinhala": ""
    },
    {
      "number": 40,
      "pali": "Api ce pattamādāya, anagāro paribbaje; Aññaṃ ahiṃsayaṃ loke, api rajjena taṃ varanti. Seyyajātakaṃ [sayhajātakaṃ (sī. syā. pī.)] dasamaṃ. Kāliṅgavaggo [vivaravaggo (sī. pī.)] paṭhamo. Tassuddānaṃ – Vivarañca adeyya samiddhavaraṃ, atha daddara pāpamahātiraho; Atha koli palāsavarañca kara, carimaṃ sasamuddavarena dasāti.",
      "english": "",
      "sinhala": ""
    },
    {
      "number": 41,
      "pali": "Uṭṭhehi cora kiṃ sesi, ko attho supanena [supitena (sī.), supinena (pī. ka.)] te; Mā taṃ gahesuṃ [gaṇheyyuṃ (ka.)] rājāno, gāme kibbisakārakaṃ.",
      "english": "",
      "sinhala": "",
      "paliTitle": "311. Pucimandajātakaṃ (4-2-1)",
      "vaggaTitle": "Pucimandavaggo"
    },
    {
      "number": 42,
      "pali": "Yaṃ nu [nūna (syā.)] coraṃ gahessanti, gāme kibbisakārakaṃ; Kiṃ tattha pucimandassa, vane jātassa tiṭṭhato.",
      "english": "",
      "sinhala": ""
    },
    {
      "number": 43,
      "pali": "Na tvaṃ assattha jānāsi, mama corassa cantaraṃ; Coraṃ gahetvā rājāno, gāme kibbisakārakaṃ; Appenti [accenti (syā.)] nimbasūlasmiṃ, tasmiṃ me saṅkate mano.",
      "english": "",
      "sinhala": ""
    },
    {
      "number": 44,
      "pali": "Saṅkeyya saṅkitabbāni, rakkheyyānāgataṃ bhayaṃ; Anāgatabhayā dhīro, ubho loke avekkhatīti. Pucimandajātakaṃ paṭhamaṃ.",
      "english": "",
      "sinhala": ""
    },
    {
      "number": 45,
      "pali": "Api kassapa mandiyā, yuvā sapati hanti [sampaṭihanti (ka.)] vā; Sabbaṃ taṃ khamate dhīro, paṇḍito taṃ titikkhati.",
      "english": "",
      "sinhala": "",
      "paliTitle": "312. Kassapamandiyajātakaṃ (4-2-2)"
    },
    {
      "number": 46,
      "pali": "Sacepi santo vivadanti, khippaṃ sandhīyare puna; Bālā pattāva bhijjanti, na te samathamajjhagū.",
      "english": "",
      "sinhala": ""
    },
    {
      "number": 47,
      "pali": "Ete bhiyyo samāyanti, sandhi tesaṃ na jīrati; Yo cādhipannaṃ jānāti, yo ca jānāti desanaṃ.",
      "english": "",
      "sinhala": ""
    },
    {
      "number": 48,
      "pali": "Eso hi uttaritaro, bhāravaho dhuraddharo; Yo paresādhipannānaṃ, sayaṃ sandhātumarahatīti. Kassapamandiyajātakaṃ dutiyaṃ.",
      "english": "",
      "sinhala": ""
    },
    {
      "number": 49,
      "pali": "Yo te hatthe ca pāde ca, kaṇṇanāsañca chedayi; Tassa kujjha mahāvīra, mā raṭṭhaṃ vinasā [vinassa (ka. sī. syā. ka.)] idaṃ.",
      "english": "",
      "sinhala": "",
      "paliTitle": "313. Khantīvādījātakaṃ (4-2-3)"
    },
    {
      "number": 50,
      "pali": "Yo me hatthe ca pāde ca, kaṇṇanāsañca chedayi; Ciraṃ jīvatu so rājā, na hi kujjhanti mādisā.",
      "english": "",
      "sinhala": ""
    },
    {
      "number": 51,
      "pali": "Ahū atītamaddhānaṃ [ahu atītamaddhāne (syā. pī. ka.)], samaṇo khantidīpano; Taṃ khantiyāyeva ṭhitaṃ, kāsirājā achedayi.",
      "english": "",
      "sinhala": ""
    },
    {
      "number": 52,
      "pali": "Tassa kamma [kammassa (sī. pī.)] pharusassa, vipāko kaṭuko ahu; Yaṃ kāsirājā vedesi, nirayamhi samappitoti. Khantīvādījātakaṃ tatiyaṃ.",
      "english": "",
      "sinhala": ""
    },
    {
      "number": 53,
      "pali": "Dujjīvitamajīvimha, ye sante [yesaṃ no (syā. ka.)] na dadamhase; Vijjamānesu bhogesu, dīpaṃ nākamha attano.",
      "english": "",
      "sinhala": "",
      "paliTitle": "314. Lohakumbhijātakaṃ (4-2-4)"
    },
    {
      "number": 54,
      "pali": "Saṭṭhi [saṭṭhiṃ (syā.)] vassasahassāni, paripuṇṇāni sabbaso; Niraye paccamānānaṃ, kadā anto bhavissati.",
      "english": "",
      "sinhala": ""
    },
    {
      "number": 55,
      "pali": "Natthi anto kuto anto, na anto paṭidissati; Tadā hi pakataṃ pāpaṃ, mama tuyhañca mārisā [mārisa (sī. syā. pī.)].",
      "english": "",
      "sinhala": ""
    },
    {
      "number": 56,
      "pali": "Sohaṃ nūna ito gantvā, yoniṃ laddhāna mānusiṃ; Vadaññū sīlasampanno, kāhāmi kusalaṃ bahunti. Lohakumbhijātakaṃ catutthaṃ.",
      "english": "",
      "sinhala": ""
    },
    {
      "number": 57,
      "pali": "Pharusā vata te vācā, maṃsaṃ [samma (pī. ka.)] yācanako asi [casi (pī.)]; Kilomasadisī [kilomassa sadisā (pī.)] vācā, kilomaṃ samma dammi te.",
      "english": "",
      "sinhala": "",
      "paliTitle": "315. Sabbamaṃsalābhajātakaṃ (4-2-5)"
    },
    {
      "number": 58,
      "pali": "Aṅgametaṃ manussānaṃ, bhātā loke pavuccati; Aṅgassa sadisī vācā [aṅgassadisī te vācā (ka.)], aṅgaṃ samma dadāmi te.",
      "english": "",
      "sinhala": ""
    },
    {
      "number": 59,
      "pali": "Tātāti putto vadamāno, kampeti [sammeti (ka.)] hadayaṃ pitu; Hadayassa sadisī [hadayassadisī (ka.)] vācā, hadayaṃ samma dammi te.",
      "english": "",
      "sinhala": ""
    },
    {
      "number": 60,
      "pali": "Yassa gāme sakhā natthi, yathāraññaṃ tatheva taṃ; Sabbassa sadisī vācā, sabbaṃ samma dadāmi teti. Sabbamaṃsalābhajātakaṃ [maṃsajātakaṃ (sī. syā. pī.)] pañcamaṃ.",
      "english": "",
      "sinhala": ""
    },
    {
      "number": 61,
      "pali": "Satta me rohitā macchā, udakā thalamubbhatā; Idaṃ brāhmaṇa me atthi, etaṃ bhutvā vane vasa.",
      "english": "",
      "sinhala": "",
      "paliTitle": "316. Sasapaṇḍitajātakaṃ (4-2-6)"
    },
    {
      "number": 62,
      "pali": "Dussa me khettapālassa, rattibhattaṃ apābhataṃ; Maṃsasūlā ca dve godhā, ekañca dadhivārakaṃ; Idaṃ brāhmaṇa me atthi, etaṃ bhutvā vane vasa.",
      "english": "",
      "sinhala": ""
    },
    {
      "number": 63,
      "pali": "Ambapakkaṃ dakaṃ [ambapakkodakaṃ (sī. pī.)] sītaṃ, sītacchāyā manoramā [sītacchāyaṃ manoramaṃ (sī. syā. pī.)]; Idaṃ brāhmaṇa me atthi, etaṃ bhutvā vane vasa.",
      "english": "",
      "sinhala": ""
    },
    {
      "number": 64,
      "pali": "Na sasassa tilā atthi, na muggā napi taṇḍulā; Iminā agginā pakkaṃ, mamaṃ [maṃsaṃ (ka.)] bhutvā vane vasāti. Sasapaṇḍitajātakaṃ chaṭṭhaṃ.",
      "english": "",
      "sinhala": ""
    },
    {
      "number": 65,
      "pali": "Mataṃ mataṃ eva [matamatameva (sī. syā. pī.)] rodatha, na hi taṃ rodatha yo marissati; Sabbepi [sabbeva (sī. syā. pī.)] sarīradhārino, anupubbena jahanti jīvitaṃ.",
      "english": "",
      "sinhala": "",
      "paliTitle": "317. Matarodanajātakaṃ (4-2-7)"
    },
    {
      "number": 66,
      "pali": "Devamanussā catuppadā, pakkhigaṇā uragā ca bhogino; Samhi [yamhi (syā.), asmiṃ (pī. ka.)] sarīre anissarā, ramamānāva jahanti jīvitaṃ.",
      "english": "",
      "sinhala": ""
    },
    {
      "number": 67,
      "pali": "Evaṃ calitaṃ asaṇṭhitaṃ, sukhadukkhaṃ manujesvapekkhiya; Kanditaruditaṃ niratthakaṃ, kiṃ vo sokagaṇābhikīrare.",
      "english": "",
      "sinhala": ""
    },
    {
      "number": 68,
      "pali": "Dhuttā ca soṇḍā [dhuttā soṇḍā (sī.), dhuttā soṇḍā ca (syā.)] akatā, bālā sūrā ayogino [bālā sūrā vīrā ayogino (pī.)]; Dhīraṃ maññanti bāloti, ye dhammassa akovidāti. Matarodanajātakaṃ sattamaṃ.",
      "english": "",
      "sinhala": ""
    },
    {
      "number": 69,
      "pali": "Yaṃ taṃ vasantasamaye, kaṇaveresu bhāṇusu; Sāmaṃ bāhāya pīḷesi, sā taṃ ārogyamabravi.",
      "english": "",
      "sinhala": "",
      "paliTitle": "318. Kaṇaverajātakaṃ (4-2-8)"
    },
    {
      "number": 70,
      "pali": "Ambho na kira saddheyyaṃ, yaṃ vāto pabbataṃ vahe; Pabbatañce vahe vāto, sabbampi pathaviṃ vahe; Yattha sāmā kālakatā [kālaṅkatā (ka.)], sā maṃ ārogyamabravi.",
      "english": "",
      "sinhala": ""
    },
    {
      "number": 71,
      "pali": "Na ceva sā kālakatā, na ca sā aññamicchati; Ekabhattikinī [ekabhattā kira (sī. syā.), ekabhattakinī (pī.)] sāmā, tameva abhikaṅkhati.",
      "english": "",
      "sinhala": ""
    },
    {
      "number": 72,
      "pali": "Asanthutaṃ maṃ cirasanthutena [asandhataṃ maṃ cirasandhatena (ka.)], nimīni sāmā adhuvaṃ dhuvena; Mayāpi sāmā nimineyya aññaṃ, ito ahaṃ dūrataraṃ gamissanti. Kaṇaverajātakaṃ aṭṭhamaṃ.",
      "english": "",
      "sinhala": ""
    },
    {
      "number": 73,
      "pali": "Susukhaṃ vata jīvāmi, labhāmi ceva bhuñjituṃ; Paripantheva tiṭṭhāmi, kā nu bhante gatī mama.",
      "english": "",
      "sinhala": "",
      "paliTitle": "319. Tittirajātakaṃ (4-2-9)"
    },
    {
      "number": 74,
      "pali": "Mano ce te nappaṇamati, pakkhi pāpassa kammuno; Abyāvaṭassa bhadrassa, na pāpamupalimpati.",
      "english": "",
      "sinhala": ""
    },
    {
      "number": 75,
      "pali": "Ñātako no nisinnoti, bahu āgacchate jano; Paṭicca kammaṃ phusati, tasmiṃ me saṅkate mano.",
      "english": "",
      "sinhala": ""
    },
    {
      "number": 76,
      "pali": "Na paṭicca kammaṃ phusati, mano ce nappadussati; Appossukkassa bhadrassa, na pāpamupalimpatīti. Tittirajātakaṃ navamaṃ.",
      "english": "",
      "sinhala": ""
    },
    {
      "number": 77,
      "pali": "Succajaṃ vata naccaji, vācāya adadaṃ giriṃ; Kiṃ hitassa cajantassa, vācāya adada pabbataṃ.",
      "english": "",
      "sinhala": "",
      "paliTitle": "320. Succajajātakaṃ (4-2-10)"
    },
    {
      "number": 78,
      "pali": "Yañhi kayirā tañhi vade, yaṃ na kayirā na taṃ vade; Akarontaṃ bhāsamānaṃ, parijānanti paṇḍitā.",
      "english": "",
      "sinhala": ""
    },
    {
      "number": 79,
      "pali": "Rājaputta namo tyatthu, sacce dhamme ṭhito casi; Yassa te byasanaṃ patto, saccasmiṃ ramate mano.",
      "english": "",
      "sinhala": ""
    },
    {
      "number": 80,
      "pali": "Yā daliddī daliddassa, aḍḍhā aḍḍhassa kittima [kittimā (sī. syā. pī.)]; Sā hissa paramā bhariyā, sahiraññassa itthiyoti. Succajajātakaṃ dasamaṃ. Pucimandavaggo dutiyo. Tassuddānaṃ – Atha cora sakassapa khantīvaro, dujjīvitatā ca varā pharusā; Atha sasa matañca vasanta sukhaṃ, succajaṃvatanaccajinā ca dasāti.",
      "english": "",
      "sinhala": ""
    },
    {
      "number": 81,
      "pali": "Manussasseva te sīsaṃ, hatthapādā ca vānara; Atha kena nu vaṇṇena, agāraṃ te na vijjati.",
      "english": "",
      "sinhala": "",
      "paliTitle": "321. Kuṭidūsakajātakaṃ (4-3-1)",
      "vaggaTitle": "Kuṭidūsakavaggo"
    },
    {
      "number": 82,
      "pali": "Manussasseva me sīsaṃ, hatthapādā ca siṅgila [siṅgāla (ka.), piṅgala (ṭīkā)]; Yāhu seṭṭhā manussesu, sā me paññā na vijjati.",
      "english": "",
      "sinhala": ""
    },
    {
      "number": 83,
      "pali": "Anavaṭṭhitacittassa, lahucittassa dubbhino [dūbhino (pī.)]; Niccaṃ addhuvasīlassa, sukhabhāvo [sucibhāvo (sī.), sukhabhāgo (?)] na vijjati.",
      "english": "",
      "sinhala": ""
    },
    {
      "number": 84,
      "pali": "So karassu ānubhāvaṃ, vītivattassu sīliyaṃ; Sītavātaparittāṇaṃ, karassu kuṭavaṃ [kuṭikaṃ (sī. syā.)] kapīti. Kuṭidūsaka [siṅgālasakuṇa (ka.)] jātakaṃ paṭhamaṃ.",
      "english": "",
      "sinhala": ""
    },
    {
      "number": 85,
      "pali": "Duddubhāyati [daddabhāyati (sī. pī.)] bhaddante, yasmiṃ dese vasāmahaṃ; Ahampetaṃ na jānāmi, kimetaṃ duddubhāyati.",
      "english": "",
      "sinhala": "",
      "paliTitle": "322. Duddubhajātakaṃ (4-3-2)"
    },
    {
      "number": 86,
      "pali": "Beluvaṃ patitaṃ sutvā, duddubhanti [daddabhanti (sī.)] saso javi; Sasassa vacanaṃ sutvā, santattā migavāhinī.",
      "english": "",
      "sinhala": ""
    },
    {
      "number": 87,
      "pali": "Appatvā padaviññāṇaṃ, paraghosānusārino; Panādaparamā bālā, te honti parapattiyā.",
      "english": "",
      "sinhala": ""
    },
    {
      "number": 88,
      "pali": "Ye ca sīlena sampannā, paññāyūpasame ratā; Ārakā viratā dhīrā, na honti parapattiyāti. Duddubhajātakaṃ [daddabhajātakaṃ (sī. pī.)] dutiyaṃ.",
      "english": "",
      "sinhala": ""
    },
    {
      "number": 89,
      "pali": "Dvayaṃ yācanako rāja, brahmadatta nigacchati; Alābhaṃ dhanalābhaṃ vā, evaṃ dhammā hi yācanā.",
      "english": "",
      "sinhala": "",
      "paliTitle": "323. Brahmadattajātakaṃ (4-3-3)"
    },
    {
      "number": 90,
      "pali": "Yācanaṃ rodanaṃ āhu, pañcālānaṃ rathesabha; Yo yācanaṃ paccakkhāti, tamāhu paṭirodanaṃ.",
      "english": "",
      "sinhala": ""
    },
    {
      "number": 91,
      "pali": "Mā maddasaṃsu rodantaṃ, pañcālā susamāgatā; Tuvaṃ vā paṭirodantaṃ, tasmā icchāmahaṃ raho.",
      "english": "",
      "sinhala": ""
    },
    {
      "number": 92,
      "pali": "Dadāmi te brāhmaṇa rohiṇīnaṃ, gavaṃ sahassaṃ saha puṅgavena; Ariyo hi ariyassa kathaṃ na dajjā [dajje (sī.), dajjaṃ (?)], sutvāna gāthā tava dhammayuttāti. Brahmadattajātakaṃ tatiyaṃ.",
      "english": "",
      "sinhala": ""
    },
    {
      "number": 93,
      "pali": "Kalyāṇarūpo vatayaṃ catuppado, subhaddako ceva supesalo ca; Yo brāhmaṇaṃ jātimantūpapannaṃ, apacāyati meṇḍavaro yasassī.",
      "english": "",
      "sinhala": "",
      "paliTitle": "324. Cammasāṭakajātakaṃ (4-3-4)"
    },
    {
      "number": 94,
      "pali": "Mā brāhmaṇa ittaradassanena, vissāsamāpajji catuppadassa; Daḷhappahāraṃ abhikaṅkhamāno [abhikattukāmo (syā.)], avasakkatī dassati suppahāraṃ.",
      "english": "",
      "sinhala": ""
    },
    {
      "number": 95,
      "pali": "Ūruṭṭhi [ūraṭṭhi (sī.)] bhaggaṃ pavaṭṭito [patito (sī. syā.)] khāribhāro, sabbañca bhaṇḍaṃ brāhmaṇassa [brāhmaṇassīdha (ka. sī. pī.), brāhmaṇasseva (ka. sī. syā. ka.)] bhinnaṃ; Ubhopi bāhā paggayha [paggayyeva (syā.), paggahīya (?)] kandati [bāhā paggayya kandati (pī. ka.)], abhidhāvatha haññate brahmacārī.",
      "english": "",
      "sinhala": ""
    },
    {
      "number": 96,
      "pali": "Evaṃ so nihato seti, yo apūjaṃ pasaṃsati [namassati (pī.)]; Yathāhamajja pahato, hato meṇḍena dummatīti. Cammasāṭakajātakaṃ catutthaṃ.",
      "english": "",
      "sinhala": ""
    },
    {
      "number": 97,
      "pali": "Samaṇaṃ taṃ maññamāno, upagacchimasaññataṃ; So maṃ daṇḍena pāhāsi, yathā assamaṇo tathā.",
      "english": "",
      "sinhala": "",
      "paliTitle": "325. Godharājajātakaṃ (4-3-5)"
    },
    {
      "number": 98,
      "pali": "Kiṃ te jaṭāhi dummedha, kiṃ te ajinasāṭiyā; Abbhantaraṃ te gahanaṃ, bāhiraṃ parimajjasi.",
      "english": "",
      "sinhala": ""
    },
    {
      "number": 99,
      "pali": "Ehi godha nivattassu, bhuñja sālīnamodanaṃ; Telaṃ loṇañca me atthi, pahūtaṃ mayha pipphali.",
      "english": "",
      "sinhala": ""
    },
    {
      "number": 100,
      "pali": "Esa bhiyyo pavekkhāmi, vammikaṃ sataporisaṃ; Telaṃ loṇañca kittesi [kintesi (syā. pī.)], ahitaṃ mayha pipphalīti. Godharājajātakaṃ pañcamaṃ.",
      "english": "",
      "sinhala": ""
    },
    {
      "number": 101,
      "pali": "Kāyena yo nāvahare, vācāya na musā bhaṇe; Yaso laddhā na majjeyya, sa ve kakkārumarahati.",
      "english": "",
      "sinhala": "",
      "paliTitle": "326. Kakkārujātakaṃ (4-3-6)"
    },
    {
      "number": 102,
      "pali": "Dhammena vittameseyya, na nikatyā dhanaṃ hare; Bhoge laddhā na majjeyya, sa ve kakkārumarahati.",
      "english": "",
      "sinhala": ""
    },
    {
      "number": 103,
      "pali": "Yassa cittaṃ ahāliddaṃ, saddhā ca avirāginī; Eko sāduṃ na bhuñjeyya, sa ve kakkārumarahati.",
      "english": "",
      "sinhala": ""
    },
    {
      "number": 104,
      "pali": "Sammukhā vā tirokkhā vā [parokkhā vā (pī.), parammukhā (ka.)], yo sante na paribhāsati; Yathāvādī tathākārī, sa ve kakkārumarahatīti. Kakkārujātakaṃ chaṭṭhaṃ.",
      "english": "",
      "sinhala": ""
    },
    {
      "number": 105,
      "pali": "Vāti cāyaṃ [vāyaṃ (ka.)] tato gandho, yattha me vasatī piyā; Dūre ito hi kākavatī [kākātī (sī.), kākāti (syā. pī.)], yattha me nirato mano.",
      "english": "",
      "sinhala": "",
      "paliTitle": "327. Kākavatījātakaṃ (4-3-7)"
    },
    {
      "number": 106,
      "pali": "Kathaṃ samuddamatarī, kathaṃ atari kepukaṃ [kebukaṃ (sī. pī.)]; Kathaṃ satta samuddāni, kathaṃ simbalimāruhi.",
      "english": "",
      "sinhala": ""
    },
    {
      "number": 107,
      "pali": "Tayā samuddamatariṃ, tayā atari kepukaṃ [kebukaṃ (sī. pī.)]; Tayā satta samuddāni, tayā simbalimāruhiṃ.",
      "english": "",
      "sinhala": ""
    },
    {
      "number": 108,
      "pali": "Dhiratthumaṃ mahākāyaṃ, dhiratthumaṃ acetanaṃ; Yattha jāyāyahaṃ jāraṃ, āvahāmi vahāmi cāti. Kākavatījātakaṃ sattamaṃ.",
      "english": "",
      "sinhala": ""
    },
    {
      "number": 109,
      "pali": "Bahūnaṃ vijjatī bhotī, tehi me kiṃ bhavissati; Tasmā etaṃ na socāmi, piyaṃ sammillahāsiniṃ.",
      "english": "",
      "sinhala": "",
      "paliTitle": "328. Ananusociyajātakaṃ (4-3-8)"
    },
    {
      "number": 110,
      "pali": "Taṃ taṃ ce anusoceyya, yaṃ yaṃ tassa na vijjati; Attānamanusoceyya, sadā maccuvasaṃ pataṃ.",
      "english": "",
      "sinhala": ""
    },
    {
      "number": 111,
      "pali": "Na heva ṭhitaṃ nāsīnaṃ, na sayānaṃ na paddhaguṃ [patthaguṃ (syā.)]; Yāva byāti nimisati, tatrāpi rasatī [saratī (sī. syā. pī.)] vayo.",
      "english": "",
      "sinhala": ""
    },
    {
      "number": 112,
      "pali": "Tatthattani vatappaddhe [vata panthe (syā.), vata bandhe (ka.) vata + pa-addhe = vatappaddhe], vinābhāve asaṃsaye; Bhūtaṃ sesaṃ dayitabbaṃ, vītaṃ ananusociyanti [cavitaṃ nānusociyanti (syā.), matantaṃ nānusociyaṃ (ka.)]. Ananusociyajātakaṃ aṭṭhamaṃ.",
      "english": "",
      "sinhala": ""
    },
    {
      "number": 113,
      "pali": "Yaṃ annapānassa pure labhāma, taṃ dāni sākhamigameva gacchati; Gacchāma dāni vanameva rādha, asakkatā casma dhanañjayāya [dhanañcayāya (ka.)].",
      "english": "",
      "sinhala": "",
      "paliTitle": "329. Kāḷabāhujātakaṃ (4-3-9)"
    },
    {
      "number": 114,
      "pali": "Lābho alābho yaso ayaso ca, nindā pasaṃsā ca sukhañca dukkhaṃ; Ete aniccā manujesu dhammā, mā soci kiṃ socasi poṭṭhapāda.",
      "english": "",
      "sinhala": ""
    },
    {
      "number": 115,
      "pali": "Addhā tuvaṃ paṇḍitakosi rādha, jānāsi atthāni anāgatāni; Kathaṃ nu sākhāmigaṃ dakkhisāma [dakkhiyāma (ka.), dakkhāma (syā.)], niddhāvitaṃ [niddhāpitaṃ (sī. syā.), nibbāpitaṃ (pī.), nicchadaṃ (ka.)] rājakulatova jammaṃ.",
      "english": "",
      "sinhala": ""
    },
    {
      "number": 116,
      "pali": "Cāleti kaṇṇaṃ bhakuṭiṃ karoti, muhuṃ muhuṃ bhāyayate [bhāyate (syā.), bhāyāpate (ka.)] kumāre; Sayameva taṃ kāhati kāḷabāhu, yenārakā ṭhassati annapānāti. Kāḷabāhujātakaṃ navamaṃ.",
      "english": "",
      "sinhala": ""
    },
    {
      "number": 117,
      "pali": "Sīlaṃ kireva kalyāṇaṃ, sīlaṃ loke anuttaraṃ; Passa ghoraviso nāgo, sīlavāti na haññati.",
      "english": "",
      "sinhala": "",
      "paliTitle": "330. Sīlavīmaṃsajātakaṃ (4-3-10)"
    },
    {
      "number": 118,
      "pali": "Yāvadevassahū kiñci, tāvadeva akhādisuṃ; Saṅgamma kulalā loke, na hiṃsanti akiñcanaṃ.",
      "english": "",
      "sinhala": ""
    },
    {
      "number": 119,
      "pali": "Sukhaṃ nirāsā supati, āsā phalavatī sukhā; Āsaṃ nirāsaṃ katvāna, sukhaṃ supati piṅgalā.",
      "english": "",
      "sinhala": ""
    },
    {
      "number": 120,
      "pali": "Na samādhiparo atthi, asmiṃ loke paramhi ca; Na paraṃ nāpi attānaṃ, vihiṃsati samāhitoti. Sīlavīmaṃsajātakaṃ dasamaṃ. Kuṭidūsakavaggo tatiyo. Tassuddānaṃ – Samanussa -saduddubha-yācanako, atha meṇḍavaruttama-godhavaro; Atha kāyasakepuka bhotīvaro, atha rādhasusīlavarena dasāti.",
      "english": "",
      "sinhala": ""
    },
    {
      "number": 121,
      "pali": "Yo ve kāle asampatte, ativelaṃ pabhāsati; Evaṃ so nihato seti, kokilāyiva atrajo.",
      "english": "",
      "sinhala": "",
      "paliTitle": "331. Kokilajātakaṃ (4-4-1)",
      "vaggaTitle": "Kokilavaggo"
    },
    {
      "number": 122,
      "pali": "Na hi satthaṃ sunisitaṃ, visaṃ halāhalāmiva [halāhalaṃ iva (pī.)]; Evaṃ nikaṭṭhe [nikkaḍḍhe (syā.), nikaḍḍhe (ka.)] pāteti, vācā dubbhāsitā yathā.",
      "english": "",
      "sinhala": ""
    },
    {
      "number": 123,
      "pali": "Tasmā kāle akāle vā [akāle ca (sī. syā.)], vācaṃ rakkheyya paṇḍito; Nātivelaṃ pabhāseyya, api attasamamhi vā.",
      "english": "",
      "sinhala": ""
    },
    {
      "number": 124,
      "pali": "Yo ca kāle mitaṃ bhāse, matipubbo vicakkhaṇo; Sabbe amitte ādeti, supaṇṇo uragāmivāti. Kokilajātakaṃ [kokālikajātakaṃ (sabbattha)] paṭhamaṃ.",
      "english": "",
      "sinhala": ""
    },
    {
      "number": 125,
      "pali": "Api hantvā hato brūti, jetvā jitoti bhāsati; Pubbavakkhāyino [pubbamakkhāyino (sī. syā.)] rāja, aññadatthu [ekadatthu (sī. pī.)] na saddahe.",
      "english": "",
      "sinhala": "",
      "paliTitle": "332. Rathalaṭṭhijātakaṃ (4-4-2)"
    },
    {
      "number": 126,
      "pali": "Tasmā paṇḍitajātiyo, suṇeyya itarassapi; Ubhinnaṃ vacanaṃ sutvā, yathā dhammo tathā kare.",
      "english": "",
      "sinhala": ""
    },
    {
      "number": 127,
      "pali": "Alaso gihī kāmabhogī na sādhu, asaññato pabbajito na sādhu; Rājā na sādhu anisammakārī, yo paṇḍito kodhano taṃ na sādhu.",
      "english": "",
      "sinhala": ""
    },
    {
      "number": 128,
      "pali": "Nisamma khattiyo kayirā, nānisamma disampati; Nisammakārino rāja [rañño (sī. syā.)], yaso kitti ca vaḍḍhatīti. Rathalaṭṭhijātakaṃ dutiyaṃ.",
      "english": "",
      "sinhala": ""
    },
    {
      "number": 129,
      "pali": "Tadeva me tvaṃ vidito, vanamajjhe rathesabha; Yassa te khaggabaddhassa, sannaddhassa tirīṭino; Assatthadumasākhāya, pakkā godhā palāyatha.",
      "english": "",
      "sinhala": "",
      "paliTitle": "333. Pakkagodhajātakaṃ (4-4-3)"
    },
    {
      "number": 130,
      "pali": "Name namantassa bhaje bhajantaṃ, kiccānukubbassa kareyya kiccaṃ; Nānatthakāmassa kareyya atthaṃ, asambhajantampi na sambhajeyya.",
      "english": "",
      "sinhala": ""
    },
    {
      "number": 131,
      "pali": "Caje cajantaṃ vanathaṃ na kayirā, apetacittena na sambhajeyya; Dijo dumaṃ khīṇaphalanti [phalaṃva (ka. sī. syā. ka.), dukanipāte puṭabhattajātakena saṃsandetabbaṃ] ñatvā, aññaṃ samekkheyya mahā hi loko.",
      "english": "",
      "sinhala": ""
    },
    {
      "number": 132,
      "pali": "So te karissāmi yathānubhāvaṃ, kataññutaṃ khattiye [khattiyo (syā. ka.)] pekkhamāno; Sabbañca te issariyaṃ dadāmi, yassicchasī tassa tuvaṃ dadāmīti. Pakkagodhajātakaṃ [godhajātakaṃ (sī. syā. pī.)] tatiyaṃ.",
      "english": "",
      "sinhala": ""
    },
    {
      "number": 133,
      "pali": "Gavaṃ ce taramānānaṃ, jimhaṃ gacchati puṅgavo; Sabbā tā jimhaṃ gacchanti [sabbā gāvī jimhaṃ yanti (sī. syā.)], nette jimhaṃ gate sati.",
      "english": "",
      "sinhala": "",
      "paliTitle": "334. Rājovādajātakaṃ (4-4-4)"
    },
    {
      "number": 134,
      "pali": "Evameva manussesu, yo hoti seṭṭhasammato; So ce adhammaṃ carati, pageva itarā pajā; Sabbaṃ raṭṭhaṃ dukhaṃ seti, rājā ce hoti adhammiko.",
      "english": "",
      "sinhala": ""
    },
    {
      "number": 135,
      "pali": "Gavaṃ ce taramānānaṃ, ujuṃ gacchati puṅgavo; Sabbā gāvī ujuṃ yanti [sabbā tā ujuṃ gacchanti (pī. a. ni. 4.70)], nette ujuṃ gate sati.",
      "english": "",
      "sinhala": ""
    },
    {
      "number": 136,
      "pali": "Evameva manussesu, yo hoti seṭṭhasammato; So sace dhammaṃ carati, pageva itarā pajā; Sabbaṃ raṭṭhaṃ sukhaṃ seti, rājā ce hoti dhammikoti. Rājovādajātakaṃ catutthaṃ.",
      "english": "",
      "sinhala": ""
    },
    {
      "number": 137,
      "pali": "Brahā pavaḍḍhakāyo so, dīghadāṭho ca jambuka; Na tvaṃ tattha kule jāto, yattha gaṇhanti kuñjaraṃ.",
      "english": "",
      "sinhala": "",
      "paliTitle": "335. Jambukajātakaṃ (4-4-5)"
    },
    {
      "number": 138,
      "pali": "Asīho sīhamānena, yo attānaṃ vikubbati; Kotthūva [kuṭṭhūva (sī.), kutthuva (syā. pī)] gajamāsajja, seti bhūmyā anutthunaṃ.",
      "english": "",
      "sinhala": ""
    },
    {
      "number": 139,
      "pali": "Yasassino uttamapuggalassa, sañjātakhandhassa mahabbalassa; Asamekkhiya thāmabalūpapattiṃ, sa seti nāgena hatoyaṃ jambuko.",
      "english": "",
      "sinhala": ""
    },
    {
      "number": 140,
      "pali": "Yo cīdha kammaṃ kurute pamāya, thāmabbalaṃ attani saṃviditvā; Jappena mantena subhāsitena, parikkhavā so vipulaṃ jinātīti. Jambukajātakaṃ pañcamaṃ.",
      "english": "",
      "sinhala": ""
    },
    {
      "number": 141,
      "pali": "Tiṇaṃ tiṇanti lapasi, ko nu te tiṇamāhari; Kiṃ nu te tiṇakiccatthi, tiṇameva pabhāsasi.",
      "english": "",
      "sinhala": "",
      "paliTitle": "336. Brahāchattajātakaṃ (4-4-6)"
    },
    {
      "number": 142,
      "pali": "Idhāgamā brahmacārī, brahā chatto bahussuto; So me [so ve (ka.)] sabbaṃ samādāya, tiṇaṃ nikkhippa gacchati.",
      "english": "",
      "sinhala": ""
    },
    {
      "number": 143,
      "pali": "Evetaṃ hoti kattabbaṃ, appena bahumicchatā; Sabbaṃ sakassa ādānaṃ, anādānaṃ tiṇassa ca. ( ) [(tiṇassa cāṭīsu gato, tattha kā paridevanā) (sī. syā.) (cāṭīsu pakkhipitvāna, tattha kā paridevanā) (ka.)]",
      "english": "",
      "sinhala": ""
    },
    {
      "number": 144,
      "pali": "Sīlavanto na kubbanti, bālo sīlāni kubbati; Aniccasīlaṃ dussīlyaṃ [dussīlaṃ (pī.)], kiṃ paṇḍiccaṃ karissatīti. Brahāchattajātakaṃ chaṭṭhaṃ.",
      "english": "",
      "sinhala": ""
    },
    {
      "number": 145,
      "pali": "Na te pīṭhamadāyimhā [madāsimha (pī. ka.)], na pānaṃ napi bhojanaṃ; Brahmacāri khamassu me, etaṃ passāmi accayaṃ.",
      "english": "",
      "sinhala": "",
      "paliTitle": "337. Pīṭhajātakaṃ (4-4-7)"
    },
    {
      "number": 146,
      "pali": "Nevābhisajjāmi na cāpi kuppe, na cāpi me appiyamāsi kiñci; Athopi me āsi manovitakko, etādiso nūna kulassa dhammo.",
      "english": "",
      "sinhala": ""
    },
    {
      "number": 147,
      "pali": "Esasmākaṃ kule dhammo, pitupitāmaho sadā; Āsanaṃ udakaṃ pajjaṃ, sabbetaṃ nipadāmase.",
      "english": "",
      "sinhala": ""
    },
    {
      "number": 148,
      "pali": "Esasmākaṃ kule dhammo, pitupitāmaho sadā; Sakkaccaṃ upatiṭṭhāma, uttamaṃ viya ñātakanti. Pīṭhajātakaṃ sattamaṃ.",
      "english": "",
      "sinhala": ""
    },
    {
      "number": 149,
      "pali": "Viditaṃ thusaṃ undurānaṃ [undūrānaṃ (ka.)], viditaṃ pana taṇḍulaṃ; Thusaṃ thusaṃ [thusaṃ thūlaṃ (sī.)] vivajjetvā, taṇḍulaṃ pana khādare.",
      "english": "",
      "sinhala": "",
      "paliTitle": "338. Thusajātakaṃ (4-4-8)"
    },
    {
      "number": 150,
      "pali": "Yā mantanā araññasmiṃ, yā ca gāme nikaṇṇikā; Yañcetaṃ iti cīti ca, etampi viditaṃ mayā.",
      "english": "",
      "sinhala": ""
    },
    {
      "number": 151,
      "pali": "Dhammena kira jātassa, pitā puttassa makkaṭo; Daharasseva santassa, dantehi phalamacchidā.",
      "english": "",
      "sinhala": ""
    },
    {
      "number": 152,
      "pali": "Yametaṃ parisappasi [parisabbesi (ka.)], ajakāṇova sāsape; Yopāyaṃ heṭṭhato seti [sesi (sī.)], etampi viditaṃ mayāti. Thusajātakaṃ aṭṭhamaṃ.",
      "english": "",
      "sinhala": ""
    },
    {
      "number": 153,
      "pali": "Adassanena morassa, sikhino mañjubhāṇino; Kākaṃ tattha apūjesuṃ, maṃsena ca phalena ca.",
      "english": "",
      "sinhala": "",
      "paliTitle": "339. Bāverujātakaṃ (4-4-9)"
    },
    {
      "number": 154,
      "pali": "Yadā ca sarasampanno, moro bāverumāgamā; Atha lābho ca sakkāro, vāyasassa ahāyatha.",
      "english": "",
      "sinhala": ""
    },
    {
      "number": 155,
      "pali": "Yāva nuppajjatī buddho, dhammarājā pabhaṅkaro; Tāva aññe apūjesuṃ, puthū samaṇabrāhmaṇe.",
      "english": "",
      "sinhala": ""
    },
    {
      "number": 156,
      "pali": "Yadā ca sarasampanno, buddho dhammaṃ adesayi; Atha lābho ca sakkāro, titthiyānaṃ ahāyathāti. Bāverujātakaṃ navamaṃ.",
      "english": "",
      "sinhala": ""
    },
    {
      "number": 157,
      "pali": "Adāsi dānāni pure visayha, dadato ca te khayadhammo ahosi; Ito paraṃ ce na dadeyya dānaṃ, tiṭṭheyyuṃ te saṃyamantassa bhogā.",
      "english": "",
      "sinhala": "",
      "paliTitle": "340. Visayhajātakaṃ (4-4-10)"
    },
    {
      "number": 158,
      "pali": "Anariyamariyena sahassanetta, suduggatenāpi akiccamāhu; Mā vo dhanaṃ taṃ ahu devarāja [ahuvā janinda (ka. sī. syā. pī.)], yaṃ bhogahetu vijahemu saddhaṃ.",
      "english": "",
      "sinhala": ""
    },
    {
      "number": 159,
      "pali": "Yena eko ratho yāti, yāti tenāparo ratho; Porāṇaṃ nihitaṃ vattaṃ, vattataññeva [vaddhaṃ, vaddhataññeva (ka. sī. pī.)] vāsava.",
      "english": "",
      "sinhala": ""
    },
    {
      "number": 160,
      "pali": "Yadi hessati dassāma, asante kiṃ dadāmase; Evaṃbhūtāpi dassāma, mā dānaṃ pamadamhaseti. Visayhajātakaṃ dasamaṃ. Kokilavaggo [kokālikavaggo (ka.)] catuttho. Tassuddānaṃ – Ativelapabhāsati jītavaro, vanamajjha rathesabha jimhagamo; Atha jambu tiṇāsanapīṭhavaraṃ, atha taṇḍula mora visayha dasāti.",
      "english": "",
      "sinhala": ""
    },
    {
      "number": 161,
      "pali": "Narānamārāmakarāsu nārisu, anekacittāsu aniggahāsu ca; Sabbattha nāpītikarāpi [sabba’ttanā’pītikarāpi (sī. syā.)] ce siyā [siyuṃ (syā.)], na vissase titthasamā hi nāriyo.",
      "english": "",
      "sinhala": "",
      "paliTitle": "341. Kaṇḍarījātakaṃ (4-5-1)",
      "vaggaTitle": "Cūḷakuṇālavaggo"
    },
    {
      "number": 162,
      "pali": "Yaṃ ve [yañca (syā. ka.)] disvā kaṇḍarīkinnarānaṃ [kinnarakinnarīnaṃ (syā.), kinnarīkinnarānaṃ (ka.)], sabbitthiyo na ramanti agāre; Taṃ tādisaṃ maccaṃ cajitvā bhariyā, aññaṃ disvā purisaṃ pīṭhasappiṃ.",
      "english": "",
      "sinhala": ""
    },
    {
      "number": 163,
      "pali": "Bakassa ca bāvarikassa [pāvārikassa (sī.)] rañño, accantakāmānugatassa bhariyā; Avācarī [accācari (syā.), anācari (ka.)] paṭṭhavasānugassa [baddhavasānugassa (sī. syā.), pattavasānugatassa (ka.)], kaṃ vāpi itthī nāticare tadaññaṃ.",
      "english": "",
      "sinhala": ""
    },
    {
      "number": 164,
      "pali": "Piṅgiyānī sabbalokissarassa, rañño piyā brahmadattassa bhariyā; Avācarī paṭṭhavasānugassa, taṃ vāpi sā nājjhagā kāmakāminīti. Kaṇḍarījātakaṃ [kinnarījātakaṃ (ka. sī. ka.), kuṇḍalikajātakaṃ (syā.)] paṭhamaṃ.",
      "english": "",
      "sinhala": ""
    },
    {
      "number": 165,
      "pali": "Asakkhiṃ vata attānaṃ, uddhātuṃ udakā thalaṃ; Na dānāhaṃ puna tuyhaṃ, vasaṃ gacchāmi vārija.",
      "english": "",
      "sinhala": "",
      "paliTitle": "342. Vānarajātakaṃ (4-5-2)"
    },
    {
      "number": 166,
      "pali": "Alametehi ambehi, jambūhi panasehi ca; Yāni pāraṃ samuddassa, varaṃ mayhaṃ udumbaro.",
      "english": "",
      "sinhala": ""
    },
    {
      "number": 167,
      "pali": "Yo ca uppatitaṃ atthaṃ, na khippamanubujjhati; Amittavasamanveti, pacchā ca anutappati.",
      "english": "",
      "sinhala": ""
    },
    {
      "number": 168,
      "pali": "Yo ca uppatitaṃ atthaṃ, khippameva nibodhati; Muccate sattusambādhā, na ca pacchānutappatīti. Vānarajātakaṃ dutiyaṃ.",
      "english": "",
      "sinhala": ""
    },
    {
      "number": 169,
      "pali": "Avasimha tavāgāre, niccaṃ sakkatapūjitā; Tvameva dānimakari, handa rāja vajāmahaṃ.",
      "english": "",
      "sinhala": "",
      "paliTitle": "343. Kuntinījātakaṃ (4-5-3)"
    },
    {
      "number": 170,
      "pali": "Yo ve kate paṭikate, kibbise paṭikibbise; Evaṃ taṃ sammatī veraṃ, vasa kuntini māgamā.",
      "english": "",
      "sinhala": ""
    },
    {
      "number": 171,
      "pali": "Na katassa ca kattā ca, metti [mettī (pī.), mittī (ka.)] sandhīyate puna; Hadayaṃ nānujānāti, gacchaññeva rathesabha.",
      "english": "",
      "sinhala": ""
    },
    {
      "number": 172,
      "pali": "Katassa ceva kattā ca, metti sandhīyate puna; Dhīrānaṃ no ca bālānaṃ, vasa kuntini māgamāti. Kuntinījātakaṃ tatiyaṃ.",
      "english": "",
      "sinhala": ""
    },
    {
      "number": 173,
      "pali": "Yo nīliyaṃ maṇḍayati, saṇḍāsena vihaññati; Tassa sā vasamanvetu, yā te ambe avāhari.",
      "english": "",
      "sinhala": "",
      "paliTitle": "344. Ambajātakaṃ (4-5-4)"
    },
    {
      "number": 174,
      "pali": "Vīsaṃ vā pañcavīsaṃ [paṇṇuvīsaṃ (ka. sī. pī.)] vā, ūnatiṃsaṃ va jātiyā; Tādisā pati mā laddhā [patiṃ mā laddhā (pī.), pati mā’lattha (?)], yā te ambe avāhari.",
      "english": "",
      "sinhala": ""
    },
    {
      "number": 175,
      "pali": "Dīghaṃ gacchatu addhānaṃ, ekikā abhisārikā; Saṅkete pati mā adda [mā addasa (sī. pī.)], yā te ambe avāhari.",
      "english": "",
      "sinhala": ""
    },
    {
      "number": 176,
      "pali": "Alaṅkatā suvasanā, mālinī candanussadā; Ekikā sayane setu, yā te ambe avāharīti. Ambajātakaṃ [ambacorajātakaṃ (ka. sī. pī.)] catutthaṃ.",
      "english": "",
      "sinhala": ""
    },
    {
      "number": 177,
      "pali": "Vanaṃ yadaggi dahati, pāvako kaṇhavattanī; Kathaṃ karosi pacalaka, evaṃ dandhaparakkamo.",
      "english": "",
      "sinhala": "",
      "paliTitle": "345. Gajakumbhajātakaṃ (4-5-5)"
    },
    {
      "number": 178,
      "pali": "Bahūni rukkhachiddāni, pathabyā vivarāni ca; Tāni ce nābhisambhoma, hoti no kālapariyāyo.",
      "english": "",
      "sinhala": ""
    },
    {
      "number": 179,
      "pali": "Yo dandhakāle tarati, taraṇīye ca dandhati; Sukkhapaṇṇaṃva akkamma, atthaṃ bhañjati attano.",
      "english": "",
      "sinhala": ""
    },
    {
      "number": 180,
      "pali": "Yo dandhakāle dandheti, taraṇīye ca tārayi; Sasīva rattiṃ vibhajaṃ, tassattho paripūratīti. Gajakumbhajātakaṃ pañcamaṃ.",
      "english": "",
      "sinhala": ""
    },
    {
      "number": 181,
      "pali": "Manussindaṃ jahitvāna, sabbakāmasamiddhinaṃ; Kathaṃ nu bhagavā kesī, kappassa ramati assame [ramatassame (ka.)].",
      "english": "",
      "sinhala": "",
      "paliTitle": "346. Kesavajātakaṃ (4-5-6)"
    },
    {
      "number": 182,
      "pali": "Sādūnī [sādhūni (ka. sī. syā. ka.)] ramaṇīyāni, santi vakkhā manoramā; Subhāsitāni kappassa, nārada ramayanti maṃ.",
      "english": "",
      "sinhala": ""
    },
    {
      "number": 183,
      "pali": "Sālīnaṃ odanaṃ bhuñje, suciṃ maṃsūpasecanaṃ; Kathaṃ sāmākanīvāraṃ, aloṇaṃ chādayanti taṃ.",
      "english": "",
      "sinhala": ""
    },
    {
      "number": 184,
      "pali": "Sāduṃ vā [asāduṃ (pī.)] yadi vāsāduṃ, appaṃ vā yadi vā bahuṃ; Vissattho yattha bhuñjeyya, vissāsaparamā rasāti. Kesavajātakaṃ [kesījātakaṃ (ka.)] chaṭṭhaṃ.",
      "english": "",
      "sinhala": ""
    },
    {
      "number": 185,
      "pali": "Sabbāyasaṃ kūṭamatippamāṇaṃ, paggayha yo [so (pī.)] tiṭṭhasi antalikkhe; Rakkhāya me [maṃ (sī.)] tvaṃ vihito nusajja, udāhu me cetayase [vāyamase (sī. syā.)] vadhāya.",
      "english": "",
      "sinhala": "",
      "paliTitle": "347. Ayakūṭajātakaṃ (4-5-7)"
    },
    {
      "number": 186,
      "pali": "Dūto ahaṃ rājidha rakkhasānaṃ, vadhāya tuyhaṃ pahitohamasmi; Indo ca taṃ rakkhati devarājā, tenuttamaṅgaṃ na te [na hi (ka. sī. pī.), te na (ka.)] phālayāmi.",
      "english": "",
      "sinhala": ""
    },
    {
      "number": 187,
      "pali": "Sace ca maṃ rakkhati devarājā, devānamindo maghavā sujampati; Kāmaṃ pisācā vinadantu sabbe, na santase rakkhasiyā pajāya.",
      "english": "",
      "sinhala": ""
    },
    {
      "number": 188,
      "pali": "Kāmaṃ kandantu [kantantu (ka.), kaṇḍantu (syā.)] kumbhaṇḍā, sabbe paṃsupisācakā; Nālaṃ pisācā yuddhāya, mahatī sā vibhiṃsikāti [vibhesikāti (syā.), vihesikāti (pī.)]. Ayakūṭajātakaṃ sattamaṃ.",
      "english": "",
      "sinhala": ""
    },
    {
      "number": 189,
      "pali": "Araññā gāmamāgamma, kiṃsīlaṃ kiṃvataṃ ahaṃ; Purisaṃ tāta seveyyaṃ, taṃ me akkhāhi pucchito.",
      "english": "",
      "sinhala": "",
      "paliTitle": "348. Araññajātakaṃ (4-5-8)"
    },
    {
      "number": 190,
      "pali": "Yo taṃ vissāsaye tāta, vissāsañca khameyya te; Sussūsī ca titikkhī ca, taṃ bhajehi ito [taṃ bhajeyyāsito (ka.)] gato.",
      "english": "",
      "sinhala": ""
    },
    {
      "number": 191,
      "pali": "Yassa kāyena vācāya, manasā natthi dukkaṭaṃ; Urasīva patiṭṭhāya, taṃ bhajehi ito gato.",
      "english": "",
      "sinhala": ""
    },
    {
      "number": 192,
      "pali": "Haliddirāgaṃ kapicittaṃ, purisaṃ rāgavirāginaṃ; Tādisaṃ tāta mā sevi, nimmanussampi ce siyāti. Araññajātakaṃ aṭṭhamaṃ.",
      "english": "",
      "sinhala": ""
    },
    {
      "number": 193,
      "pali": "Neva itthīsu sāmaññaṃ, nāpi bhakkhesu sārathi; Athassa sandhibhedassa, passa yāva sucintitaṃ.",
      "english": "",
      "sinhala": "",
      "paliTitle": "349. Sandhibhedajātakaṃ (4-5-9)"
    },
    {
      "number": 194,
      "pali": "Asi tikkhova maṃsamhi, pesuññaṃ parivattati; Yatthūsabhañca sīhañca, bhakkhayanti migādhamā.",
      "english": "",
      "sinhala": ""
    },
    {
      "number": 195,
      "pali": "Imaṃ so sayanaṃ seti, yamimaṃ [yayimaṃ (sī. pī.), yimaṃ (ka.)] passasi sārathi; Yo vācaṃ sandhibhedassa, pisuṇassa nibodhati.",
      "english": "",
      "sinhala": ""
    },
    {
      "number": 196,
      "pali": "Te janā sukhamedhanti, narā saggagatāriva; Ye vācaṃ sandhibhedassa, nāvabodhanti sārathīti. Sandhibhedajātakaṃ navamaṃ.",
      "english": "",
      "sinhala": ""
    },
    {
      "number": 197,
      "pali": "Hanti hatthehi pādehi, mukhañca parisumbhati; Sa ve rāja piyo hoti, kaṃ tena tvābhipassasi [mabhipassasi (sī.)].",
      "english": "",
      "sinhala": "",
      "paliTitle": "350. Devatāpañhajātakaṃ (4-5-10)"
    },
    {
      "number": 198,
      "pali": "Akkosati yathākāmaṃ, āgamañcassa icchati; Sa ve rāja piyo hoti, kaṃ tena tvābhipassasi.",
      "english": "",
      "sinhala": ""
    },
    {
      "number": 199,
      "pali": "Abbhakkhāti abhūtena, alikenābhisāraye; Sa ve rāja piyo hoti, kaṃ tena tvābhipassasi.",
      "english": "",
      "sinhala": ""
    },
    {
      "number": 200,
      "pali": "Haraṃ annañca pānañca, vatthasenāsanāni ca; Aññadatthuharā santā, te ve rāja piyā honti; Kaṃ tena tvābhipassasīti. Devatāpañhajātakaṃ dasamaṃ. Cūḷakuṇālavaggo pañcamo. Tassuddānaṃ – Narānaṃ asakkhivasimhavaro, nīliyamaggivarañca puna; Puna rasāyasakūṭavaro, tathārañña sārathi hanti dasāti. Atha vagguddānaṃ – Kāliṅgaṃ [vivaraṃ (bahūsu)] pucimandañca, kuṭidūsaka kokilā [kuṭidūsaṃ bahubhāṇakaṃ (bahūsu)]; Cūḷakuṇālavaggo so, pañcamo suppakāsitoti. Catukkanipātaṃ niṭṭhitaṃ.",
      "english": "",
      "sinhala": ""
    }
  ],
  "footer": {
    "pali": "",
    "english": "",
    "sinhala": ""
  }
}