{
  "id": "ja.10",
  "title": {
    "pali": "Dasakanipāto",
    "english": "",
    "sinhala": ""
  },
  "sections": [
    {
      "number": 1,
      "pali": "Catudvāramidaṃ nagaraṃ, āyasaṃ daḷhapākāraṃ; Oruddhapaṭiruddhosmi, kiṃ pāpaṃ pakataṃ mayā.",
      "english": "",
      "sinhala": "",
      "paliTitle": "439. Catudvārajātakaṃ (1)",
      "nipataTitle": "Dasakanipāto"
    },
    {
      "number": 2,
      "pali": "Sabbe apihitā dvārā, oruddhosmi yathā dijo; Kimādhikaraṇaṃ yakkha, cakkābhinihato ahaṃ.",
      "english": "",
      "sinhala": ""
    },
    {
      "number": 3,
      "pali": "Laddhā satasahassāni, atirekāni vīsati; Anukampakānaṃ ñātīnaṃ, vacanaṃ samma nākari.",
      "english": "",
      "sinhala": ""
    },
    {
      "number": 4,
      "pali": "Laṅghiṃ samuddaṃ pakkhandi, sāgaraṃ appasiddhikaṃ; Catubbhi aṭṭhajjhagamā, aṭṭhāhipi ca soḷasa.",
      "english": "",
      "sinhala": ""
    },
    {
      "number": 5,
      "pali": "Soḷasāhi ca bāttiṃsa, atricchaṃ cakkamāsado; Icchāhatassa posassa, cakkaṃ bhamati matthake.",
      "english": "",
      "sinhala": ""
    },
    {
      "number": 6,
      "pali": "Uparivisālā duppūrā, icchā visaṭagāminī [visaṭagāminiṃ (pī. ka.)]; Ye ca taṃ anugijjhanti, te honti cakkadhārino.",
      "english": "",
      "sinhala": ""
    },
    {
      "number": 7,
      "pali": "Bahubhaṇḍaṃ [bahuṃ bhaṇḍaṃ (sī. pī.)] avahāya, maggaṃ appaṭivekkhiya; Yesañcetaṃ asaṅkhātaṃ, te honti cakkadhārino.",
      "english": "",
      "sinhala": ""
    },
    {
      "number": 8,
      "pali": "Kammaṃ samekkhe vipulañca bhogaṃ, icchaṃ na seveyya anatthasaṃhitaṃ; Kareyya vākyaṃ anukampakānaṃ, taṃ tādisaṃ nātivatteyya cakkaṃ.",
      "english": "",
      "sinhala": ""
    },
    {
      "number": 9,
      "pali": "Kīvaciraṃ nu me yakkha, cakkaṃ sirasi ṭhassati; Kati vassasahassāni, taṃ me akkhāhi pucchito.",
      "english": "",
      "sinhala": ""
    },
    {
      "number": 10,
      "pali": "Atisaro paccasaro [accasaro (sī. syā. pī.)], mittavinda suṇohi me; Cakkaṃ te sirasi [sirasmi (syā.)] māviddhaṃ, na taṃ jīvaṃ pamokkhasīti. Catudvārajātakaṃ paṭhamaṃ.",
      "english": "",
      "sinhala": ""
    },
    {
      "number": 11,
      "pali": "Kaṇho vatāyaṃ puriso, kaṇhaṃ bhuñjati bhojanaṃ; Kaṇhe bhūmipadesasmiṃ, na mayhaṃ manaso piyo.",
      "english": "",
      "sinhala": "",
      "paliTitle": "440. Kaṇhajātakaṃ (2)"
    },
    {
      "number": 12,
      "pali": "Na kaṇho tacasā hoti, antosāro hi brāhmaṇo; Yasmiṃ pāpāni kammāni, sa ve kaṇho sujampati.",
      "english": "",
      "sinhala": ""
    },
    {
      "number": 13,
      "pali": "Etasmiṃ te sulapite, patirūpe subhāsite; Varaṃ brāhmaṇa te dammi, yaṃ kiñci manasicchasi.",
      "english": "",
      "sinhala": ""
    },
    {
      "number": 14,
      "pali": "Varañce me ado sakka, sabbabhūtānamissara; Sunikkodhaṃ suniddosaṃ, nillobhaṃ vuttimattano; Nisnehamabhikaṅkhāmi, ete me caturo vare.",
      "english": "",
      "sinhala": ""
    },
    {
      "number": 15,
      "pali": "Kiṃ nu kodhe vā [kodheva (sī. pī.)] dose vā, lobhe snehe ca brāhmaṇa; Ādīnavaṃ tvaṃ passasi [sampassasi (sī. pī.)], taṃ me akkhāhi pucchito.",
      "english": "",
      "sinhala": ""
    },
    {
      "number": 16,
      "pali": "Appo hutvā bahu hoti, vaḍḍhate so akhantijo; Āsaṅgī bahupāyāso, tasmā kodhaṃ na rocaye.",
      "english": "",
      "sinhala": ""
    },
    {
      "number": 17,
      "pali": "Duṭṭhassa pharusā [paṭhamā (pī. sī. niyya)] vācā, parāmāso anantarā; Tato pāṇi tato daṇḍo, satthassa paramā gati [parāmasati (ka.)]; Doso kodhasamuṭṭhāno, tasmā dosaṃ na rocaye.",
      "english": "",
      "sinhala": ""
    },
    {
      "number": 18,
      "pali": "Ālopasāhasākārā [sahasākārā (sī. syā. pī.)], nikatī vañcanāni ca; Dissanti lobhadhammesu, tasmā lobhaṃ na rocaye.",
      "english": "",
      "sinhala": ""
    },
    {
      "number": 19,
      "pali": "Snehasaṅgathitā [saṅgadhitā (ka.), saṅgantitā (syā.)] ganthā, senti manomayā puthū; Te bhusaṃ upatāpenti, tasmā snehaṃ na rocaye.",
      "english": "",
      "sinhala": ""
    },
    {
      "number": 20,
      "pali": "Etasmiṃ te sulapite, patirūpe subhāsite; Varaṃ brāhmaṇa te dammi, yaṃ kiñci manasicchasi.",
      "english": "",
      "sinhala": ""
    },
    {
      "number": 21,
      "pali": "Varañce me ado sakka, sabbabhūtānamissara; Araññe me viharato, niccaṃ ekavihārino; Ābādhā mā [na (syā. pī.)] uppajjeyyuṃ, antarāyakarā bhusā.",
      "english": "",
      "sinhala": ""
    },
    {
      "number": 22,
      "pali": "Etasmiṃ te sulapite, patirūpe subhāsite; Varaṃ brāhmaṇa te dammi, yaṃ kiñci manasicchasi.",
      "english": "",
      "sinhala": ""
    },
    {
      "number": 23,
      "pali": "Varañce me ado sakka, sabbabhūtānamissara; Na mano vā sarīraṃ vā, maṃ-kate sakka kassaci; Kadāci upahaññetha, etaṃ sakka varaṃ vareti. Kaṇhajātakaṃ dutiyaṃ.",
      "english": "",
      "sinhala": ""
    },
    {
      "number": 24,
      "pali": "Yo kopaneyye na karoti kopaṃ, na kujjhati sappuriso kadāci; Kuddhopi so nāvikaroti kopaṃ, taṃ ve naraṃ samaṇamāhu [samaṇaṃ āhu (sī.)] loke.",
      "english": "",
      "sinhala": "",
      "paliTitle": "441. Catuposathiyajātakaṃ (3)"
    },
    {
      "number": 25,
      "pali": "Ūnūdaro yo sahate jighacchaṃ, danto tapassī mitapānabhojano; Āhārahetu na karoti pāpaṃ, taṃ ve naraṃ samaṇamāhu loke.",
      "english": "",
      "sinhala": ""
    },
    {
      "number": 26,
      "pali": "Khiḍḍaṃ ratiṃ vippajahitvāna sabbaṃ, na cālikaṃ bhāsasi kiñci loke; Vibhūsaṭṭhānā virato methunasmā, taṃ ve naraṃ samaṇamāhu loke.",
      "english": "",
      "sinhala": ""
    },
    {
      "number": 27,
      "pali": "Pariggahaṃ lobhadhammañca sabbaṃ, yo ve pariññāya pariccajeti; Dantaṃ ṭhitattaṃ amamaṃ nirāsaṃ, taṃ ve naraṃ samaṇamāhu loke.",
      "english": "",
      "sinhala": ""
    },
    {
      "number": 28,
      "pali": "Pucchāma kattāramanomapaññaṃ [manomapañña (syā. ka.)], kathāsu no viggaho atthi jāto; Chindajja kaṅkhaṃ vicikicchitāni, tadajja [tayājja (sī.)] kaṅkhaṃ vitaremu sabbe.",
      "english": "",
      "sinhala": ""
    },
    {
      "number": 29,
      "pali": "Ye paṇḍitā atthadasā bhavanti, bhāsanti te yoniso tattha kāle; Kathaṃ nu kathānaṃ abhāsitānaṃ, atthaṃ nayeyyuṃ kusalā janindā.",
      "english": "",
      "sinhala": ""
    },
    {
      "number": 30,
      "pali": "Kathaṃ have bhāsati nāgarājā, garuḷo pana venateyyo kimāha; Gandhabbarājā pana kiṃ vadesi, kathaṃ pana kurūnaṃ rājaseṭṭho.",
      "english": "",
      "sinhala": ""
    },
    {
      "number": 31,
      "pali": "Khantiṃ have bhāsati nāgarājā, appāhāraṃ garuḷo venateyyo; Gandhabbarājā rativippahānaṃ, akiñcanaṃ kurūnaṃ rājaseṭṭho.",
      "english": "",
      "sinhala": ""
    },
    {
      "number": 32,
      "pali": "Sabbāni etāni subhāsitāni, na hettha dubbhāsitamatthi kiñci; Yasmiñca etāni patiṭṭhitāni, arāva nābhyā susamohitāni; Catubbhi dhammehi samaṅgibhūtaṃ, taṃ ve naraṃ samaṇamāhu loke.",
      "english": "",
      "sinhala": ""
    },
    {
      "number": 33,
      "pali": "Tuvañhi [tuvaṃ nu (sī. pī.)] seṭṭho tvamanuttarosi, tvaṃ dhammagū dhammavidū sumedho; Paññāya pañhaṃ samadhiggahetvā, acchecchi dhīro vicikicchitāni; Acchecchi kaṅkhaṃ vicikicchitāni, cundo yathā nāgadantaṃ kharena.",
      "english": "",
      "sinhala": ""
    },
    {
      "number": 34,
      "pali": "Nīluppalābhaṃ vimalaṃ anagghaṃ, vatthaṃ idaṃ dhūmasamānavaṇṇaṃ; Pañhassa veyyākaraṇena tuṭṭho, dadāmi te dhammapūjāya dhīra.",
      "english": "",
      "sinhala": ""
    },
    {
      "number": 35,
      "pali": "Suvaṇṇamālaṃ satapattaphullitaṃ, sakesaraṃ ratnasahassamaṇḍitaṃ; Pañhassa veyyākaraṇena tuṭṭho, dadāmi te dhammapūjāya dhīra.",
      "english": "",
      "sinhala": ""
    },
    {
      "number": 36,
      "pali": "Maṇiṃ anagghaṃ ruciraṃ pabhassaraṃ, kaṇṭhāvasattaṃ [vasitaṃ (ka.)] maṇibhūsitaṃ me; Pañhassa veyyākaraṇena tuṭṭho, dadāmi te dhammapūjāya dhīra.",
      "english": "",
      "sinhala": ""
    },
    {
      "number": 37,
      "pali": "Gavaṃ sahassaṃ usabhañca nāgaṃ, ājaññayutte ca rathe dasa ime; Pañhassa veyyākaraṇena tuṭṭho, dadāmi te gāmavarāni soḷasa.",
      "english": "",
      "sinhala": ""
    },
    {
      "number": 38,
      "pali": "Sāriputto tadā nāgo, supaṇṇo pana kolito; Gandhabbarājā anuruddho, rājā ānanda paṇḍito; Vidhuro bodhisatto ca, evaṃ dhāretha jātakanti. Catuposathiyajātakaṃ tatiyaṃ.",
      "english": "",
      "sinhala": ""
    },
    {
      "number": 39,
      "pali": "Bahussuto sutadhammosi saṅkha, diṭṭhā tayā samaṇabrāhmaṇā ca; Athakkhaṇe dassayase vilāpaṃ, añño nu ko te paṭimantako mayā.",
      "english": "",
      "sinhala": "",
      "paliTitle": "442. Saṅkhajātakaṃ (4)"
    },
    {
      "number": 40,
      "pali": "Subbhū [subbhā (syā.), sumbhā, subhmā (ka.)] subhā suppaṭimukkakambu, paggayha sovaṇṇamayāya pātiyā; ‘‘Bhuñjassu bhattaṃ’’ iti maṃ vadeti, saddhāvittā [saddhācittā (sī. pī. ka.)], tamahaṃ noti brūmi.",
      "english": "",
      "sinhala": ""
    },
    {
      "number": 41,
      "pali": "Etādisaṃ brāhmaṇa disvāna [disva (sī. pī.)] yakkhaṃ, puccheyya poso sukhamāsisāno [sukhamāsasāno (syā.), sukhamāsisamāno (ka.)]; Uṭṭhehi naṃ pañjalikābhipuccha, devī nusi tvaṃ uda mānusī nu.",
      "english": "",
      "sinhala": ""
    },
    {
      "number": 42,
      "pali": "Yaṃ tvaṃ sukhenābhisamekkhase maṃ, bhuñjassu bhattaṃ iti maṃ vadesi; Pucchāmi taṃ nāri mahānubhāve, devī nusi tvaṃ uda mānusī nu.",
      "english": "",
      "sinhala": ""
    },
    {
      "number": 43,
      "pali": "Devī ahaṃ saṅkha mahānubhāvā, idhāgatā sāgaravārimajjhe; Anukampikā no ca paduṭṭhacittā, taveva atthāya idhāgatāsmi.",
      "english": "",
      "sinhala": ""
    },
    {
      "number": 44,
      "pali": "Idhannapānaṃ sayanāsanañca, yānāni nānāvividhāni saṅkha; Sabbassa tyāhaṃ paṭipādayāmi, yaṃ kiñci tuyhaṃ manasābhipatthitaṃ.",
      "english": "",
      "sinhala": ""
    },
    {
      "number": 45,
      "pali": "Yaṃ kiñci yiṭṭhañca hutañca [yiṭṭhaṃva hutaṃva (sī. pī.)] mayhaṃ, sabbassa no issarā tvaṃ sugatte; Susoṇi subbhamu [subbhu (sī.), subbhā (syā.)] suvilaggamajjhe [suvilākamajjhe (syā. pī. sī. aṭṭha.), suvilātamajjhe (ka.)], kissa me kammassa ayaṃ vipāko.",
      "english": "",
      "sinhala": ""
    },
    {
      "number": 46,
      "pali": "Ghamme pathe brāhmaṇa ekabhikkhuṃ, ugghaṭṭapādaṃ tasitaṃ kilantaṃ; Paṭipādayī saṅkha upāhanāni [upāhanāhi (sī. pī.)], sā dakkhiṇā kāmaduhā tavajja.",
      "english": "",
      "sinhala": ""
    },
    {
      "number": 47,
      "pali": "Sā hotu nāvā phalakūpapannā, anavassutā erakavātayuttā; Aññassa yānassa na hettha [na hatthi (pī.)] bhūmi, ajjeva maṃ moḷiniṃ pāpayassu.",
      "english": "",
      "sinhala": ""
    },
    {
      "number": 48,
      "pali": "Sā tattha vittā sumanā patītā, nāvaṃ sucittaṃ abhinimminitvā; Ādāya saṅkhaṃ purisena saddhiṃ, upānayī nagaraṃ sādhurammanti. Saṅkhajātakaṃ catutthaṃ.",
      "english": "",
      "sinhala": ""
    },
    {
      "number": 49,
      "pali": "Yo te imaṃ visālakkhiṃ, piyaṃ samhitabhāsiniṃ [sammillabhāsiniṃ (sī. pī.), sammillahāsiniṃ (syā.)]; Ādāya balā gaccheyya, kiṃ nu kayirāsi brāhmaṇa.",
      "english": "",
      "sinhala": "",
      "paliTitle": "443. Cūḷabodhijātakaṃ (5)"
    },
    {
      "number": 50,
      "pali": "Uppajje [uppajja (sī. pī.)] me na mucceyya, na me mucceyya jīvato; Rajaṃva vipulā vuṭṭhi, khippameva nivāraye [nivārayiṃ (ka.)].",
      "english": "",
      "sinhala": ""
    },
    {
      "number": 51,
      "pali": "Yaṃ nu pubbe vikatthittho [vikatthito (ka. sī. syā. ka.)], balamhiva apassito; Svajja tuṇhikato [tuṇhikato (sī.), tuṇhikkhako (pī.)] dāni, saṅghāṭiṃ sibbamacchasi.",
      "english": "",
      "sinhala": ""
    },
    {
      "number": 52,
      "pali": "Uppajji me na muccittha, na me muccittha jīvato; Rajaṃva vipulā vuṭṭhi, khippameva nivārayiṃ.",
      "english": "",
      "sinhala": ""
    },
    {
      "number": 53,
      "pali": "Kiṃ te uppajji no mucci, kiṃ te na mucci jīvato; Rajaṃva vipulā vuṭṭhi, katamaṃ tvaṃ nivārayi.",
      "english": "",
      "sinhala": ""
    },
    {
      "number": 54,
      "pali": "Yamhi jāte na passati, ajāte sādhu passati; So me uppajji no mucci, kodho dummedhagocaro.",
      "english": "",
      "sinhala": ""
    },
    {
      "number": 55,
      "pali": "Yena jātena nandanti, amittā dukkhamesino; So me uppajji no mucci, kodho dummedhagocaro.",
      "english": "",
      "sinhala": ""
    },
    {
      "number": 56,
      "pali": "Yasmiñca jāyamānamhi, sadatthaṃ nāvabujjhati; So me uppajji no mucci, kodho dummedhagocaro.",
      "english": "",
      "sinhala": ""
    },
    {
      "number": 57,
      "pali": "Yenābhibhūto kusalaṃ jahāti, parakkare vipulañcāpi atthaṃ; Sa bhīmaseno balavā pamaddī, kodho mahārāja na me amuccatha.",
      "english": "",
      "sinhala": ""
    },
    {
      "number": 58,
      "pali": "Kaṭṭhasmiṃ matthamānasmiṃ [manthamānasmiṃ (pī.), maddamānasmiṃ (ka.)], pāvako nāma jāyati; Tameva kaṭṭhaṃ ḍahati, yasmā so jāyate gini.",
      "english": "",
      "sinhala": ""
    },
    {
      "number": 59,
      "pali": "Evaṃ mandassa posassa, bālassa avijānato; Sārambhā [sārabbhā (ka.)] jāyate kodho, sopi teneva ḍayhati.",
      "english": "",
      "sinhala": ""
    },
    {
      "number": 60,
      "pali": "Aggīva tiṇakaṭṭhasmiṃ, kodho yassa pavaḍḍhati; Nihīyati tassa yaso, kāḷapakkheva candimā.",
      "english": "",
      "sinhala": ""
    },
    {
      "number": 61,
      "pali": "Anedho [anindho (sī. ka.), anindo (syā.)] dhūmaketūva, kodho yassūpasammati; Āpūrati tassa yaso, sukkapakkheva candimāti. Cūḷabodhijātakaṃ pañcamaṃ.",
      "english": "",
      "sinhala": ""
    },
    {
      "number": 62,
      "pali": "Sattāhamevāhaṃ pasannacitto, puññatthiko ācariṃ [acariṃ (sī. syā. pī.)] brahmacariyaṃ; Athāparaṃ yaṃ caritaṃ mamedaṃ [mama yidaṃ (syā.), mamāyidaṃ (pī.)], vassāni paññāsa samādhikāni; Akāmako vāpi [vāhi (pī. ka.)] ahaṃ carāmi, etena saccena suvatthi hotu; Hataṃ visaṃ jīvatu yaññadatto.",
      "english": "",
      "sinhala": "",
      "paliTitle": "444. Kaṇhadīpāyanajātakaṃ (6)"
    },
    {
      "number": 63,
      "pali": "Yasmā dānaṃ nābhinandiṃ kadāci, disvānahaṃ atithiṃ vāsakāle; Na cāpi me appiyataṃ aveduṃ, bahussutā samaṇabrāhmaṇā ca. Akāmako vāpi ahaṃ dadāmi, etena saccena suvatthi hotu; Hataṃ visaṃ jīvatu yaññadatto.",
      "english": "",
      "sinhala": ""
    },
    {
      "number": 64,
      "pali": "Āsīviso tāta pahūtatejo, yo taṃ adaṃsī [aḍaṃsī (syā.)] sacarā [bilarā (sī.), piḷārā (syā.), patarā (pī.)] udicca; Tasmiñca me appiyatāya ajja, pitari ca te natthi koci viseso; Etena saccena suvatthi hotu, hataṃ visaṃ jīvatu yaññadatto.",
      "english": "",
      "sinhala": ""
    },
    {
      "number": 65,
      "pali": "Santā dantāyeva [dantā santā ye ca (syā. ka.)] paribbajanti, aññatra kaṇhā natthākāmarūpā [anakāmarūpā (sī. syā. pī.)]; Dīpāyana kissa jigucchamāno, akāmako carasi brahmacariyaṃ.",
      "english": "",
      "sinhala": ""
    },
    {
      "number": 66,
      "pali": "Saddhāya nikkhamma punaṃ nivatto, so eḷamūgova bālo [eḷamūgo capalo (syā. ka.)] vatāyaṃ; Etassa vādassa jigucchamāno, akāmako carāmi brahmacariyaṃ; Viññuppasatthañca satañca ṭhānaṃ [viññūpasatthaṃ vasitaṃ ca ṭhānaṃ (ka.)], evampahaṃ puññakaro bhavāmi.",
      "english": "",
      "sinhala": ""
    },
    {
      "number": 67,
      "pali": "Samaṇe tuvaṃ brāhmaṇe addhike ca, santappayāsi annapānena bhikkhaṃ; Opānabhūtaṃva gharaṃ tava yidaṃ, annena pānena upetarūpaṃ; Atha kissa vādassa jigucchamāno, akāmako dānamimaṃ dadāsi.",
      "english": "",
      "sinhala": ""
    },
    {
      "number": 68,
      "pali": "Pitaro ca me āsuṃ pitāmahā ca, saddhā ahuṃ dānapatī vadaññū; Taṃ kullavattaṃ anuvattamāno, māhaṃ kule antimagandhano [gandhino (syā. pī. ka.), gandhinī (sī.)] ahuṃ; Etassa vādassa jigucchamāno, akāmako dānamimaṃ dadāmi.",
      "english": "",
      "sinhala": ""
    },
    {
      "number": 69,
      "pali": "Dahariṃ kumāriṃ asamatthapaññaṃ, yaṃ tānayiṃ ñātikulā sugatte; Na cāpi me appiyataṃ avedi, aññatra kāmā paricārayantā [paricārayantī (sī. pī.)]; Atha kena vaṇṇena mayā te bhoti, saṃvāsadhammo ahu evarūpo.",
      "english": "",
      "sinhala": ""
    },
    {
      "number": 70,
      "pali": "Ārā dūre nayidha kadāci atthi, paramparā nāma kule imasmiṃ; Taṃ kullavattaṃ anuvattamānā, māhaṃ kule antimagandhinī ahuṃ; Etassa vādassa jigucchamānā, akāmikā paddhacarāmhi [paṭṭhacarāmhi (syā. ka.)] tuyhaṃ.",
      "english": "",
      "sinhala": ""
    },
    {
      "number": 71,
      "pali": "Maṇḍabya bhāsiṃ yamabhāsaneyyaṃ [bhāsissaṃ abhāsaneyyaṃ (sī. syā. pī.), bhāsissa’mabhāsaneyyaṃ (?)], taṃ khamyataṃ puttakahetu majja; Puttapemā na idha paratthi kiñci, so no ayaṃ jīvati yaññadattoti. Kaṇhadīpāyanajātakaṃ [maṇḍabyajātakaṃ (syā. ka.)] chaṭṭhaṃ.",
      "english": "",
      "sinhala": ""
    },
    {
      "number": 72,
      "pali": "Na vāhametaṃ [na cāhametaṃ (sī.)] jānāmi, ko vāyaṃ kassa vāti vā [cāti vā (sī.)]; Yathā sākho cari [vadī (sī. syā. pī.)] evaṃ, nigrodha kinti maññasi.",
      "english": "",
      "sinhala": "",
      "paliTitle": "445. Nigrodhajātakaṃ (7)"
    },
    {
      "number": 73,
      "pali": "Tato galavinītena, purisā nīhariṃsu maṃ; Datvā mukhapahārāni, sākhassa vacanaṃkarā.",
      "english": "",
      "sinhala": ""
    },
    {
      "number": 74,
      "pali": "Etādisaṃ dummatinā, akataññuna dubbhinā; Kataṃ anariyaṃ sākhena, sakhinā te janādhipa.",
      "english": "",
      "sinhala": ""
    },
    {
      "number": 75,
      "pali": "Na vāhametaṃ jānāmi, napi me koci saṃsati; Yaṃ me tvaṃ samma akkhāsi, sākhena kāraṇaṃ [kaḍḍhanaṃ (sī. syā.)] kataṃ.",
      "english": "",
      "sinhala": ""
    },
    {
      "number": 76,
      "pali": "Sakhīnaṃ sājīvakaro, mama sākhassa cūbhayaṃ; Tvaṃ nosissariyaṃ dātā, manussesu mahantataṃ; Tayāmā labbhitā iddhī, ettha me natthi saṃsayo.",
      "english": "",
      "sinhala": ""
    },
    {
      "number": 77,
      "pali": "Yathāpi bījamaggimhi, ḍayhati na virūhati; Evaṃ kataṃ asappurise, nassati na virūhati.",
      "english": "",
      "sinhala": ""
    },
    {
      "number": 78,
      "pali": "Kataññumhi ca posamhi, sīlavante ariyavuttine; Sukhette viya bījāni, kataṃ tamhi na nassati.",
      "english": "",
      "sinhala": ""
    },
    {
      "number": 79,
      "pali": "Imaṃ jammaṃ nekatikaṃ, asappurisacintakaṃ; Hanantu sākhaṃ sattīhi, nāssa icchāmi jīvitaṃ.",
      "english": "",
      "sinhala": ""
    },
    {
      "number": 80,
      "pali": "Khamatassa mahārāja, pāṇā na paṭiānayā [duppaṭiānayā (sī. syā. pī.)]; Khama deva asappurisassa, nāssa icchāmahaṃ vadhaṃ.",
      "english": "",
      "sinhala": ""
    },
    {
      "number": 81,
      "pali": "Nigrodhameva seveyya, na sākhamupasaṃvase; Nigrodhasmiṃ mataṃ seyyo, yañce sākhasmi jīvitanti. Nigrodhajātakaṃ sattamaṃ.",
      "english": "",
      "sinhala": ""
    },
    {
      "number": 82,
      "pali": "Na takkalā santi na āluvāni [ālupāni (sī. syā. pī.)], na biḷāliyo na kaḷambāni tāta; Eko araññamhi susānamajjhe, kimatthiko tāta khaṇāsi kāsuṃ.",
      "english": "",
      "sinhala": "",
      "paliTitle": "446. Takkalajātakaṃ (8)"
    },
    {
      "number": 83,
      "pali": "Pitāmaho tāta sudubbalo te, anekabyādhīhi dukhena phuṭṭho; Tamajjahaṃ nikhaṇissāmi sobbhe, na hissa taṃ jīvitaṃ rocayāmi.",
      "english": "",
      "sinhala": ""
    },
    {
      "number": 84,
      "pali": "Saṅkappametaṃ paṭiladdha pāpakaṃ, accāhitaṃ kamma karosi luddaṃ; Mayāpi tāta paṭilacchase tuvaṃ, etādisaṃ kamma jarūpanīto; Taṃ kullavattaṃ anuvattamāno, ahampi taṃ nikhaṇissāmi sobbhe.",
      "english": "",
      "sinhala": ""
    },
    {
      "number": 85,
      "pali": "Pharusāhi vācāhi pakubbamāno, āsajja maṃ tvaṃ vadase kumāra; Putto mamaṃ orasako samāno, ahitānukampī mama tvaṃsi putta.",
      "english": "",
      "sinhala": ""
    },
    {
      "number": 86,
      "pali": "Na tāhaṃ [tyāhaṃ (syā.)] tāta ahitānukampī, hitānukampī te ahampi [ahañhi (syā.)] tāta; Pāpañca taṃ kamma pakubbamānaṃ, arahāmi no vārayituṃ tato.",
      "english": "",
      "sinhala": ""
    },
    {
      "number": 87,
      "pali": "Yo mātaraṃ vā pitaraṃ saviṭṭha [mātaraṃ pitaraṃ vā vasiṭṭha (sī. pī.)], adūsake hiṃsati pāpadhammo; Kāyassa bhedā abhisamparāyaṃ, asaṃsayaṃ so nirayaṃ upeti [pareti (sī. pī.)].",
      "english": "",
      "sinhala": ""
    },
    {
      "number": 88,
      "pali": "Yo mātaraṃ vā pitaraṃ saviṭṭha, annena pānena upaṭṭhahāti; Kāyassa bhedā abhisamparāyaṃ, asaṃsayaṃ so sugatiṃ upeti.",
      "english": "",
      "sinhala": ""
    },
    {
      "number": 89,
      "pali": "Na me tvaṃ putta ahitānukampī, hitānukampī me [mama (?)] tvaṃsi putta; Ahañca taṃ mātarā vuccamāno, etādisaṃ kamma karomi luddaṃ.",
      "english": "",
      "sinhala": ""
    },
    {
      "number": 90,
      "pali": "Yā te sā bhariyā anariyarūpā, mātā mamesā sakiyā janetti; Niddhāpaye [niddhāmase (pī.)] tañca sakā agārā, aññampi te sā dukhamāvaheyya.",
      "english": "",
      "sinhala": ""
    },
    {
      "number": 91,
      "pali": "Yā te sā bhariyā anariyarūpā, mātā mamesā sakiyā janetti; Dantā kareṇūva vasūpanītā, sā pāpadhammā punarāvajātūti. Takkalajātakaṃ aṭṭhamaṃ.",
      "english": "",
      "sinhala": ""
    },
    {
      "number": 92,
      "pali": "Kiṃ te vataṃ kiṃ pana brahmacariyaṃ, kissa suciṇṇassa ayaṃ vipāko; Akkhāhi me brāhmaṇa etamatthaṃ, kasmā nu tumhaṃ daharā na miyyare [mīyare (sī. pī.)].",
      "english": "",
      "sinhala": "",
      "paliTitle": "447. Mahādhammapālajātakaṃ (9)"
    },
    {
      "number": 93,
      "pali": "Dhammaṃ carāma na musā bhaṇāma, pāpāni kammāni parivajjayāma [vivajjayāma (sī. syā. pī.)]; Anariyaṃ parivajjemu sabbaṃ, tasmā hi amhaṃ daharā na miyyare.",
      "english": "",
      "sinhala": ""
    },
    {
      "number": 94,
      "pali": "Suṇoma dhammaṃ asataṃ satañca, na cāpi dhammaṃ asataṃ rocayāma; Hitvā asante na jahāma sante, tasmā hi amhaṃ daharā na miyyare.",
      "english": "",
      "sinhala": ""
    },
    {
      "number": 95,
      "pali": "Pubbeva dānā sumanā bhavāma, dadampi ve attamanā bhavāma; Datvāpi ve nānutappāma pacchā, tasmā hi amhaṃ daharā na miyyare.",
      "english": "",
      "sinhala": ""
    },
    {
      "number": 96,
      "pali": "Samaṇe mayaṃ brāhmaṇe addhike ca, vanibbake yācanake dalidde; Annena pānena abhitappayāma, tasmā hi amhaṃ daharā na miyyare.",
      "english": "",
      "sinhala": ""
    },
    {
      "number": 97,
      "pali": "Mayañca bhariyaṃ nātikkamāma, amhe ca bhariyā nātikkamanti; Aññatra tāhi brahmacariyaṃ carāma, tasmā hi amhaṃ daharā na miyyare.",
      "english": "",
      "sinhala": ""
    },
    {
      "number": 98,
      "pali": "Pāṇātipātā viramāma sabbe, loke adinnaṃ parivajjayāma; Amajjapā nopi musā bhaṇāma, tasmā hi amhaṃ daharā na miyyare.",
      "english": "",
      "sinhala": ""
    },
    {
      "number": 99,
      "pali": "Etāsu ve jāyare suttamāsu, medhāvino honti pahūtapaññā; Bahussutā vedaguno [vedaguṇā (syā. ka.)] ca honti, tasmā hi amhaṃ daharā na miyyare.",
      "english": "",
      "sinhala": ""
    },
    {
      "number": 100,
      "pali": "Mātā pitā ca [mātā ca pitā (ka.), mātāpitarā (syā.)] bhaginī bhātaro ca, puttā ca dārā ca mayañca sabbe; Dhammaṃ carāma paralokahetu, tasmā hi amhaṃ daharā na miyyare.",
      "english": "",
      "sinhala": ""
    },
    {
      "number": 101,
      "pali": "Dāsā ca dāsyo [dāsso (sī. pī.), dāsī (syā.)] anujīvino ca, paricārakā kammakarā ca sabbe; Dhammaṃ caranti paralokahetu, tasmā hi amhaṃ daharā na miyyare.",
      "english": "",
      "sinhala": ""
    },
    {
      "number": 102,
      "pali": "Dhammo have rakkhati dhammacāriṃ, dhammo suciṇṇo sukhamāvahāti; Esānisaṃso dhamme suciṇṇe, na duggatiṃ gacchati dhammacārī.",
      "english": "",
      "sinhala": ""
    },
    {
      "number": 103,
      "pali": "Dhammo have rakkhati dhammacāriṃ, chattaṃ mahantaṃ viya vassakāle; Dhammena gutto mama dhammapālo, aññassa aṭṭhīni sukhī kumāroti. Mahādhammapālajātakaṃ navamaṃ.",
      "english": "",
      "sinhala": ""
    },
    {
      "number": 104,
      "pali": "Nāsmase katapāpamhi, nāsmase alikavādine; Nāsmase attatthapaññamhi, atisantepi nāsmase.",
      "english": "",
      "sinhala": "",
      "paliTitle": "448. Kukkuṭajātakaṃ (10)"
    },
    {
      "number": 105,
      "pali": "Bhavanti heke purisā, gopipāsikajātikā [gopipāsakajātikā (sī. syā. pī.)]; Ghasanti maññe mittāni, vācāya na ca kammunā.",
      "english": "",
      "sinhala": ""
    },
    {
      "number": 106,
      "pali": "Sukkhañjalipaggahitā, vācāya paliguṇṭhitā; Manussapheggū nāsīde, yasmiṃ natthi kataññutā.",
      "english": "",
      "sinhala": ""
    },
    {
      "number": 107,
      "pali": "Na hi aññaññacittānaṃ, itthīnaṃ purisāna vā; Nānāvikatvā [nānāva katvā (sī. pī.)] saṃsaggaṃ, tādisampi ca nāsmase [tādisampi na vissase (syā.)].",
      "english": "",
      "sinhala": ""
    },
    {
      "number": 108,
      "pali": "Anariyakammamokkantaṃ, athetaṃ [atthetaṃ (sī. syā. pī.)] sabbaghātinaṃ; Nisitaṃva paṭicchannaṃ, tādisampi ca nāsmase.",
      "english": "",
      "sinhala": ""
    },
    {
      "number": 109,
      "pali": "Mittarūpenidhekacce, sākhalyena acetasā; Vividhehi upāyanti, tādisampi ca nāsmase.",
      "english": "",
      "sinhala": ""
    },
    {
      "number": 110,
      "pali": "Āmisaṃ vā dhanaṃ vāpi, yattha passati tādiso; Dubbhiṃ karoti dummedho, tañca hantvāna [jhātvāna (sī. pī.), hitvāna (syā.)] gacchati.",
      "english": "",
      "sinhala": ""
    },
    {
      "number": 111,
      "pali": "Mittarūpena bahavo, channā sevanti sattavo; Jahe kāpurise hete, kukkuṭo viya senakaṃ.",
      "english": "",
      "sinhala": ""
    },
    {
      "number": 112,
      "pali": "Yo ca [yodha (jā. 1.8.25 sulasājātake)] uppatitaṃ atthaṃ, na khippamanubujjhati; Amittavasamanveti, pacchā ca anutappati.",
      "english": "",
      "sinhala": ""
    },
    {
      "number": 113,
      "pali": "Yo ca uppatitaṃ atthaṃ, khippameva nibodhati; Muccate sattusambādhā, kukkuṭo viya senakā;",
      "english": "",
      "sinhala": ""
    },
    {
      "number": 114,
      "pali": "Taṃ tādisaṃ kūṭamivoḍḍitaṃ vane, adhammikaṃ niccavidhaṃsakārinaṃ; Ārā vivajjeyya naro vicakkhaṇo, senaṃ yathā kukkuṭo vaṃsakānaneti. Kukkuṭajātakaṃ dasamaṃ.",
      "english": "",
      "sinhala": ""
    },
    {
      "number": 115,
      "pali": "Alaṅkato maṭṭhakuṇḍalī [maṭṭakuṇḍalī (sī. pī.)], māladhārī [mālabhārī (sī. pī.)] haricandanussado; Bāhā paggayha kandasi, vanamajjhe kiṃ dukkhito tuvaṃ.",
      "english": "",
      "sinhala": "",
      "paliTitle": "449. Maṭṭhakuṇḍalījātakaṃ (11)"
    },
    {
      "number": 116,
      "pali": "Sovaṇṇamayo pabhassaro, uppanno rathapañjaro mama; Tassa cakkayugaṃ na vindāmi, tena dukkhena jahāmi jīvitaṃ.",
      "english": "",
      "sinhala": ""
    },
    {
      "number": 117,
      "pali": "Sovaṇṇamayaṃ maṇīmayaṃ, lohamayaṃ atha rūpiyāmayaṃ; [ācikkha me bhaddamāṇava (vi. va. 1209)] Pāvada rathaṃ karissāmi [kārayāmi (sī. pī.)] te [ācikkha me bhaddamāṇava (vi. va. 1209)], cakkayugaṃ paṭipādayāmi taṃ.",
      "english": "",
      "sinhala": ""
    },
    {
      "number": 118,
      "pali": "So [atha (syā.)] māṇavo tassa pāvadi, candimasūriyā [candimasūriyā (syā.)] ubhayettha bhātaro [dissare (vi. va. 1210)]; Sovaṇṇamayo ratho mama, tena cakkayugena sobhati.",
      "english": "",
      "sinhala": ""
    },
    {
      "number": 119,
      "pali": "Bālo kho tvaṃsi māṇava, yo tvaṃ patthayase apatthiyaṃ; Maññāmi tuvaṃ marissasi, na hi tvaṃ lacchasi candasūriye.",
      "english": "",
      "sinhala": ""
    },
    {
      "number": 120,
      "pali": "Gamanāgamanampi dissati, vaṇṇadhātu ubhayettha vīthiyo; Peto pana neva dissati, ko nu kho [ko nidha (vi. va. 1212)] kandataṃ bālyataro.",
      "english": "",
      "sinhala": ""
    },
    {
      "number": 121,
      "pali": "Saccaṃ kho vadesi māṇava, ahameva kandataṃ bālyataro; Candaṃ viya dārako rudaṃ, petaṃ kālakatābhipatthaye.",
      "english": "",
      "sinhala": ""
    },
    {
      "number": 122,
      "pali": "Ādittaṃ vata maṃ santaṃ, ghatasittaṃva pāvakaṃ; Vārinā viya osiñcaṃ, sabbaṃ nibbāpaye daraṃ.",
      "english": "",
      "sinhala": ""
    },
    {
      "number": 123,
      "pali": "Abbahī [abbuhi (syā.), abbhuḷhaṃ (ka.)] vata me sallaṃ, yamāsi hadayassitaṃ [sokaṃ hadayanissitaṃ (vi. va. 1215)]; Yo me sokaparetassa, puttasokaṃ apānudi.",
      "english": "",
      "sinhala": ""
    },
    {
      "number": 124,
      "pali": "Sohaṃ abbūḷhasallosmi, vītasoko anāvilo; Na socāmi na rodāmi, tava sutvāna māṇavāti. Maṭṭhakuṇḍalījātakaṃ ekādasamaṃ.",
      "english": "",
      "sinhala": ""
    },
    {
      "number": 125,
      "pali": "Apacantāpi dicchanti, santo laddhāna bhojanaṃ; Kimeva tvaṃ pacamāno, yaṃ na dajjā na taṃ samaṃ.",
      "english": "",
      "sinhala": "",
      "paliTitle": "450. Bilārakosiyajātakaṃ (12)"
    },
    {
      "number": 126,
      "pali": "Maccherā ca pamādā ca, evaṃ dānaṃ na diyyati; Puññaṃ ākaṅkhamānena, deyyaṃ hoti vijānatā.",
      "english": "",
      "sinhala": ""
    },
    {
      "number": 127,
      "pali": "Yasseva bhīto na dadāti maccharī, tadevādadato bhayaṃ; Jighacchā ca pipāsā ca, yassa bhāyati maccharī; Tameva bālaṃ phusati, asmiṃ loke paramhi ca.",
      "english": "",
      "sinhala": ""
    },
    {
      "number": 128,
      "pali": "Tasmā vineyya maccheraṃ, dajjā dānaṃ malābhibhū; Puññāni paralokasmiṃ, patiṭṭhā honti pāṇinaṃ.",
      "english": "",
      "sinhala": ""
    },
    {
      "number": 129,
      "pali": "Duddadaṃ dadamānānaṃ, dukkaraṃ kamma kubbataṃ; Asanto nānukubbanti, sataṃ dhammo durannayo.",
      "english": "",
      "sinhala": ""
    },
    {
      "number": 130,
      "pali": "Tasmā satañca asataṃ [asatañca (sī. syā. pī.)], nānā hoti ito gati; Asanto nirayaṃ yanti, santo saggaparāyanā.",
      "english": "",
      "sinhala": ""
    },
    {
      "number": 131,
      "pali": "Appasmeke [appampeke (syā.)] pavecchanti, bahuneke na dicchare; Appasmā dakkhiṇā dinnā, sahassena samaṃ mitā.",
      "english": "",
      "sinhala": ""
    },
    {
      "number": 132,
      "pali": "Dhammaṃ care yopi samuñchakaṃ care, dārañca posaṃ dadamappakasmiṃ [dadaṃ appakasmipi (pī.)]; Sataṃ sahassānaṃ sahassayāginaṃ, kalampi nāgghanti tathāvidhassa te.",
      "english": "",
      "sinhala": ""
    },
    {
      "number": 133,
      "pali": "Kenesa yañño vipulo mahagghato [mahaggato (saṃ. ni. 1.32)], samena dinnassa na agghameti; Kathaṃ sataṃ sahassānaṃ [kathaṃ sahassānaṃ (sī. syā. pī.)] sahassayāginaṃ, kalampi nāgghanti tathāvidhassa te.",
      "english": "",
      "sinhala": ""
    },
    {
      "number": 134,
      "pali": "Dadanti heke visame niviṭṭhā, chetvā [jhatvā (sī. pī.), ghatvā (syā.)] vadhitvā atha socayitvā; Sā dakkhiṇā assumukhā sadaṇḍā, samena dinnassa na agghameti; Evaṃ sataṃ sahassānaṃ [evaṃ sahassānaṃ (sī. syā. pī.)] sahassayāginaṃ, kalampi nāgghanti tathāvidhassa teti. Bilārakosiyajātakaṃ dvādasamaṃ.",
      "english": "",
      "sinhala": ""
    },
    {
      "number": 135,
      "pali": "Vaṇṇavā abhirūposi, ghano sañjātarohito; Cakkavāka surūposi, vippasannamukhindriyo.",
      "english": "",
      "sinhala": "",
      "paliTitle": "451. Cakkavākajātakaṃ (13)"
    },
    {
      "number": 136,
      "pali": "Pāṭhīnaṃ pāvusaṃ macchaṃ, balajaṃ [vālajaṃ (sī. pī.), balajjaṃ (syā.)] muñjarohitaṃ; Gaṅgāya tīre nisinno [gaṅgātīre nisinnosi (syā. ka.)], evaṃ bhuñjasi bhojanaṃ.",
      "english": "",
      "sinhala": ""
    },
    {
      "number": 137,
      "pali": "Na vāhametaṃ [sabbatthapi samānaṃ] bhuñjāmi, jaṅgalānodakāni vā; Aññatra sevālapaṇakā, etaṃ [aññaṃ (syā.)] me samma bhojanaṃ.",
      "english": "",
      "sinhala": ""
    },
    {
      "number": 138,
      "pali": "Na vāhametaṃ saddahāmi, cakkavākassa bhojanaṃ; Ahampi samma bhuñjāmi, gāme loṇiyateliyaṃ.",
      "english": "",
      "sinhala": ""
    },
    {
      "number": 139,
      "pali": "Manussesu kataṃ bhattaṃ, suciṃ maṃsūpasecanaṃ; Na ca me tādiso vaṇṇo, cakkavāka yathā tuvaṃ.",
      "english": "",
      "sinhala": ""
    },
    {
      "number": 140,
      "pali": "Sampassaṃ attani veraṃ, hiṃsayaṃ [hiṃsāya (syā. pī. ka.)] mānusiṃ pajaṃ; Utrasto ghasasī bhīto, tena vaṇṇo tavediso.",
      "english": "",
      "sinhala": ""
    },
    {
      "number": 141,
      "pali": "Sabbalokaviruddhosi, dhaṅka pāpena kammunā; Laddho piṇḍo na pīṇeti, tena vaṇṇo tavediso.",
      "english": "",
      "sinhala": ""
    },
    {
      "number": 142,
      "pali": "Ahampi [ahañca (?)] samma bhuñjāmi, ahiṃsaṃ sabbapāṇinaṃ; Appossukko nirāsaṅkī, asoko akutobhayo.",
      "english": "",
      "sinhala": ""
    },
    {
      "number": 143,
      "pali": "So karassu ānubhāvaṃ, vītivattassu sīliyaṃ; Ahiṃsāya cara loke, piyo hohisi maṃmiva.",
      "english": "",
      "sinhala": ""
    },
    {
      "number": 144,
      "pali": "Yo na hanti na ghāteti, na jināti na jāpaye; Mettaṃso sabbabhūtesu, veraṃ tassa na kenacīti. Cakkavākajātakaṃ terasamaṃ.",
      "english": "",
      "sinhala": ""
    },
    {
      "number": 145,
      "pali": "Saccaṃ kira tvaṃ api [tvampi (sī.), tuvampi (syā.), tvaṃ asi (ka.)] bhūripañña, yā tādisī sīri dhitī matī ca; Na tāyatebhāvavasūpanitaṃ, yo yavakaṃ bhuñjasi appasūpaṃ.",
      "english": "",
      "sinhala": "",
      "paliTitle": "452. Bhūripaññajātakaṃ (14)"
    },
    {
      "number": 146,
      "pali": "Sukhaṃ dukkhena paripācayanto, kālā kālaṃ vicinaṃ chandachanno; Atthassa dvārāni avāpuranto, tenāhaṃ tussāmi yavodanena.",
      "english": "",
      "sinhala": ""
    },
    {
      "number": 147,
      "pali": "Kālañca ñatvā abhijīhanāya, mantehi atthaṃ paripācayitvā; Vijambhissaṃ sīhavijambhitāni, tāyiddhiyā dakkhasi maṃ punāpi.",
      "english": "",
      "sinhala": ""
    },
    {
      "number": 148,
      "pali": "Sukhīpi heke [sukhī hi eke (sī.), sukhīti heke (?)] na karonti pāpaṃ, avaṇṇasaṃsaggabhayā puneke; Pahū samāno vipulatthacintī, kiṃkāraṇā me na karosi dukkhaṃ.",
      "english": "",
      "sinhala": ""
    },
    {
      "number": 149,
      "pali": "Na paṇḍitā attasukhassa hetu, pāpāni kammāni samācaranti; Dukkhena phuṭṭhā khalitāpi santā, chandā ca dosā na jahanti dhammaṃ.",
      "english": "",
      "sinhala": ""
    },
    {
      "number": 150,
      "pali": "Yena kenaci vaṇṇena, mudunā dāruṇena vā; Uddhare dīnamattānaṃ, pacchā dhammaṃ samācare.",
      "english": "",
      "sinhala": ""
    },
    {
      "number": 151,
      "pali": "Yassa rukkhassa chāyāya, nisīdeyya sayeyya vā; Na tassa sākhaṃ bhañjeyya, mittadubbho hi pāpako.",
      "english": "",
      "sinhala": ""
    },
    {
      "number": 152,
      "pali": "Yassāpi [yassa hi (sī. ka.)] dhammaṃ puriso [manujo (sī.)] vijaññā, ye cassa kaṅkhaṃ vinayanti santo; Taṃ hissa dīpañca parāyanañca, na tena mettiṃ jarayetha pañño.",
      "english": "",
      "sinhala": ""
    },
    {
      "number": 153,
      "pali": "Alaso gihī kāmabhogī na sādhu, asaññato pabbajito na sādhu; Rājā na sādhu anisammakārī, yo paṇḍito kodhano taṃ na sādhu.",
      "english": "",
      "sinhala": ""
    },
    {
      "number": 154,
      "pali": "Nisamma khattiyo kayirā, nānisamma disampati; Nisammakārino rāja, yaso kitti ca vaḍḍhatīti. Bhūripaññajātakaṃ cuddasamaṃ.",
      "english": "",
      "sinhala": ""
    },
    {
      "number": 155,
      "pali": "Kiṃsu naro jappamadhiccakāle, kaṃ vā vijjaṃ katamaṃ vā sutānaṃ; So macco asmiñca [asmiṃva (pī.)] paramhi loke, kathaṃ karo sotthānena gutto.",
      "english": "",
      "sinhala": "",
      "paliTitle": "453. Mahāmaṅgalajātakaṃ (15)"
    },
    {
      "number": 156,
      "pali": "Yassa devā pitaro ca sabbe, sarīsapā [siriṃsapā (sī. syā. pī.)] sabbabhūtāni cāpi; Mettāya niccaṃ apacitāni honti, bhūtesu ve sotthānaṃ tadāhu.",
      "english": "",
      "sinhala": ""
    },
    {
      "number": 157,
      "pali": "Yo sabbalokassa nivātavutti, itthīpumānaṃ sahadārakānaṃ; Khantā duruttānamappaṭikūlavādī, adhivāsanaṃ sotthānaṃ tadāhu.",
      "english": "",
      "sinhala": ""
    },
    {
      "number": 158,
      "pali": "Yo nāvajānāti sahāyamitte [sahāyamatte (sī. pī.)], sippena kulyāhi dhanena jaccā; Rucipañño atthakāle matīmā [mutīmā (sī. pī.)], sahāyesu ve sotthānaṃ tadāhu.",
      "english": "",
      "sinhala": ""
    },
    {
      "number": 159,
      "pali": "Mittāni ve yassa bhavanti santo, saṃvissatthā avisaṃvādakassa; Na mittadubbhī saṃvibhāgī dhanena, mittesu ve sotthānaṃ tadāhu.",
      "english": "",
      "sinhala": ""
    },
    {
      "number": 160,
      "pali": "Yassa bhariyā tulyavayā samaggā, anubbatā dhammakāmā pajātā [sajātā (ka.)]; Koliniyā sīlavatī patibbatā, dāresu ve sotthānaṃ tadāhu.",
      "english": "",
      "sinhala": ""
    },
    {
      "number": 161,
      "pali": "Yassa rājā bhūtapati [bhūtapatī (sī. syā. pī.)] yasassī, jānāti soceyyaṃ parakkamañca; Advejjhatā suhadayaṃ mamanti, rājūsu ve sotthānaṃ tadāhu.",
      "english": "",
      "sinhala": ""
    },
    {
      "number": 162,
      "pali": "Annañca pānañca dadāti saddho, mālañca gandhañca vilepanañca; Pasannacitto anumodamāno, saggesu ve sotthānaṃ tadāhu.",
      "english": "",
      "sinhala": ""
    },
    {
      "number": 163,
      "pali": "Yamariyadhammena punanti vuddhā, ārādhitā samacariyāya santo; Bahussutā isayo sīlavanto, arahantamajjhe sotthānaṃ tadāhu.",
      "english": "",
      "sinhala": ""
    },
    {
      "number": 164,
      "pali": "Etāni kho sotthānāni loke, viññuppasatthāni sukhudrayāni [sukhindriyāni (pī.)]; Tānīdha sevetha naro sapañño, na hi maṅgale kiñcanamatthi saccanti. Mahāmaṅgalajātakaṃ pannarasamaṃ.",
      "english": "",
      "sinhala": ""
    },
    {
      "number": 165,
      "pali": "Uṭṭhehi kaṇha kiṃ sesi, ko attho supanena te; Yopi tuyhaṃ [tāyaṃ (pī.)] sako bhātā, hadayaṃ cakkhu ca [cakkhuṃva (pī.)] dakkhiṇaṃ; Tassa vātā balīyanti, ghaṭo jappati [sasaṃ jappati (?)] kesava.",
      "english": "",
      "sinhala": "",
      "paliTitle": "454. Ghaṭapaṇḍitajātakaṃ (16)"
    },
    {
      "number": 166,
      "pali": "Tassa taṃ vacanaṃ sutvā, rohiṇeyyassa kesavo; Taramānarūpo vuṭṭhāsi, bhātusokena aṭṭito.",
      "english": "",
      "sinhala": ""
    },
    {
      "number": 167,
      "pali": "Kiṃ nu ummattarūpova, kevalaṃ dvārakaṃ imaṃ; Saso sasoti lapasi, ko nu te sasamāhari.",
      "english": "",
      "sinhala": ""
    },
    {
      "number": 168,
      "pali": "Sovaṇṇamayaṃ maṇīmayaṃ, lohamayaṃ atha rūpiyāmayaṃ; Saṅkhasilāpavāḷamayaṃ, kārayissāmi te sasaṃ.",
      "english": "",
      "sinhala": ""
    },
    {
      "number": 169,
      "pali": "Santi aññepi sasakā, araññe vanagocarā; Tepi te ānayissāmi, kīdisaṃ sasamicchasi.",
      "english": "",
      "sinhala": ""
    },
    {
      "number": 170,
      "pali": "Na cāhamete [na cāhametaṃ (sī.), na vāhamete (syā.), na vāhametaṃ (pī.)] icchāmi, ye sasā pathavissitā [paṭhaviṃsitā (sī. syā. pī.)]; Candato sasamicchāmi, taṃ me ohara kesava.",
      "english": "",
      "sinhala": ""
    },
    {
      "number": 171,
      "pali": "So nūna madhuraṃ ñāti, jīvitaṃ vijahissasi; Apatthiyaṃ yo patthayasi, candato sasamicchasi.",
      "english": "",
      "sinhala": ""
    },
    {
      "number": 172,
      "pali": "Evaṃ ce kaṇha jānāsi, yadaññamanusāsasi; Kasmā pure mataṃ puttaṃ, ajjāpi manusocasi.",
      "english": "",
      "sinhala": ""
    },
    {
      "number": 173,
      "pali": "Yaṃ na labbhā manussena, amanussena vā puna [pana (pe. va. 215)]; Jāto me mā marī putto, kuto labbhā alabbhiyaṃ.",
      "english": "",
      "sinhala": ""
    },
    {
      "number": 174,
      "pali": "Na mantā mūlabhesajjā, osadhehi dhanena vā; Sakkā ānayituṃ kaṇha, yaṃ petamanusocasi.",
      "english": "",
      "sinhala": ""
    },
    {
      "number": 175,
      "pali": "Yassa etādisā assu, amaccā purisapaṇḍitā; Yathā nijjhāpaye ajja, ghaṭo purisapaṇḍito.",
      "english": "",
      "sinhala": ""
    },
    {
      "number": 176,
      "pali": "Ādittaṃ vata maṃ santaṃ, ghatasittaṃva pāvakaṃ; Vārinā viya osiñcaṃ, sabbaṃ nibbāpaye daraṃ.",
      "english": "",
      "sinhala": ""
    },
    {
      "number": 177,
      "pali": "Abbahī vata me sallaṃ, yamāsi hadayassitaṃ; Yo me sokaparetassa, puttasokaṃ apānudi.",
      "english": "",
      "sinhala": ""
    },
    {
      "number": 178,
      "pali": "Sohaṃ abbūḷhasallosmi, vītasoko anāvilo; Na socāmi na rodāmi, tava sutvāna māṇava [bhātika (pe. va. 224)].",
      "english": "",
      "sinhala": ""
    },
    {
      "number": 179,
      "pali": "Evaṃ karonti sappaññā, ye honti anukampakā; Nivattayanti sokamhā, ghaṭo jeṭṭhaṃva bhātaranti. Ghaṭapaṇḍitajātakaṃ soḷasamaṃ. Dasakanipātaṃ niṭṭhitaṃ. Tassuddānaṃ – Daḷha kaṇha dhanañjaya saṅkhavaro, raja sattaha kassa ca [sattāhasasākha (syā.)] takkalinā; Dhammaṃ kukkuṭa kuṇḍali bhojanadā, cakkavāka subhūrisa sotthi ghaṭoti.",
      "english": "",
      "sinhala": ""
    }
  ],
  "footer": {
    "pali": "",
    "english": "",
    "sinhala": ""
  }
}