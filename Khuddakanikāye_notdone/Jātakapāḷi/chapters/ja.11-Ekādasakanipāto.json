{
  "id": "ja.11",
  "title": {
    "pali": "Ekādasakanipāto",
    "english": "",
    "sinhala": ""
  },
  "sections": [
    {
      "number": 1,
      "pali": "Tassa nāgassa vippavāsena, virūḷhā sallakī ca kuṭajā ca; Kuruvindakaravīrā [karavarā (sī. syā.)] tisasāmā ca, nivāte pupphitā ca kaṇikārā.",
      "english": "",
      "sinhala": "",
      "paliTitle": "455. Mātuposakajātakaṃ (1)",
      "nipataTitle": "Ekādasakanipāto"
    },
    {
      "number": 2,
      "pali": "Kocideva suvaṇṇakāyurā, nāgarājaṃ bharanti piṇḍena; Yattha rājā rājakumāro vā, kavacamabhihessati achambhito [asambhīto (sī. syā. pī.)].",
      "english": "",
      "sinhala": ""
    },
    {
      "number": 3,
      "pali": "Gaṇhāhi nāga kabaḷaṃ, mā nāga kisako bhava; Bahūni rājakiccāni, tāni [yāni (sī. pī.)] nāga karissasi.",
      "english": "",
      "sinhala": ""
    },
    {
      "number": 4,
      "pali": "Sā nūnasā kapaṇikā, andhā apariṇāyikā; Khāṇuṃ pādena ghaṭṭeti, giriṃ caṇḍoraṇaṃ pati.",
      "english": "",
      "sinhala": ""
    },
    {
      "number": 5,
      "pali": "Kā nu te sā mahānāga, andhā apariṇāyikā; Khāṇuṃ pādena ghaṭṭeti, giriṃ caṇḍoraṇaṃ pati.",
      "english": "",
      "sinhala": ""
    },
    {
      "number": 6,
      "pali": "Mātā me sā mahārāja, andhā apariṇāyikā; Khāṇuṃ pādena ghaṭṭeti, giriṃ caṇḍoraṇaṃ pati.",
      "english": "",
      "sinhala": ""
    },
    {
      "number": 7,
      "pali": "Muñcathetaṃ mahānāgaṃ, yoyaṃ bharati mātaraṃ; Sametu mātarā nāgo, saha sabbehi ñātibhi.",
      "english": "",
      "sinhala": ""
    },
    {
      "number": 8,
      "pali": "Mutto ca bandhanā nāgo, muttamādāya kuñjaro [kāsirājena pesito (sī. syā.), mutto dāmāto kuñjaro (pī. sī. niyya)]; Muhuttaṃ assāsayitvā [vissamitvāna (sī.)], agamā yena pabbato.",
      "english": "",
      "sinhala": ""
    },
    {
      "number": 9,
      "pali": "Tato so naḷiniṃ [nilinaṃ (syā.)] gantvā, sītaṃ kuñjarasevitaṃ; Soṇḍāyūdakamāhatvā [māhitvā (syā. ka.)], mātaraṃ abhisiñcatha.",
      "english": "",
      "sinhala": ""
    },
    {
      "number": 10,
      "pali": "Koya anariyo devo, akālenapi vassati [akālena pavassati (sī. syā.), akālena’tivassati (pī.)]; Gato me atrajo putto, yo mayhaṃ paricārako.",
      "english": "",
      "sinhala": ""
    },
    {
      "number": 11,
      "pali": "Uṭṭhehi amma kiṃ sesi, āgato tyāhamatrajo; Muttomhi kāsirājena, vedehena yasassinā.",
      "english": "",
      "sinhala": ""
    },
    {
      "number": 12,
      "pali": "Ciraṃ jīvatu so rājā, kāsīnaṃ raṭṭhavaḍḍhano; Yo me puttaṃ pamocesi, sadā vuddhāpacāyikanti. Mātuposakajātakaṃ paṭhamaṃ.",
      "english": "",
      "sinhala": ""
    },
    {
      "number": 13,
      "pali": "Suṇohi mayhaṃ vacanaṃ janinda, atthena juṇhamhi idhānupatto; Na brāhmaṇe addhike tiṭṭhamāne, gantabba [gantabya (ka.)] māhu dvipadinda [dipadāna (sī. pī.), dvipadāna (syā.)] seṭṭha.",
      "english": "",
      "sinhala": "",
      "paliTitle": "456. Juṇhajātakaṃ (2)"
    },
    {
      "number": 14,
      "pali": "Suṇomi tiṭṭhāmi vadehi brahme, yenāsi [yenāpi (syā. ka.)] atthena idhānupatto; Kaṃ vā tvamatthaṃ mayi patthayāno, idhāgamā brahme tadiṅgha brūhi.",
      "english": "",
      "sinhala": ""
    },
    {
      "number": 15,
      "pali": "Dadāhi me gāmavarāni pañca, dāsīsataṃ satta gavaṃsatāni; Parosahassañca suvaṇṇanikkhe, bhariyā ca me sādisī dve dadāhi.",
      "english": "",
      "sinhala": ""
    },
    {
      "number": 16,
      "pali": "Tapo nu te brāhmaṇa bhiṃsarūpo, mantā nu te brāhmaṇa cittarūpā; Yakkhā nu [yakkhā va (sī. pī.)] te assavā santi keci, atthaṃ vā me abhijānāsi kattaṃ.",
      "english": "",
      "sinhala": ""
    },
    {
      "number": 17,
      "pali": "Na me tapo atthi na cāpi mantā, yakkhāpi me assavā natthi keci; Atthampi te nābhijānāmi kattaṃ, pubbe ca kho [pubbeva kho (syā. ka.)] saṅgatimattamāsi.",
      "english": "",
      "sinhala": ""
    },
    {
      "number": 18,
      "pali": "Paṭhamaṃ idaṃ dassanaṃ jānato me, na tābhijānāmi ito puratthā; Akkhāhi me pucchito etamatthaṃ, kadā kuhiṃ vā ahu saṅgamo no.",
      "english": "",
      "sinhala": ""
    },
    {
      "number": 19,
      "pali": "Gandhārarājassa puramhi ramme, avasimhase takkasīlāyaṃ deva; Tatthandhakāramhi timīsikāyaṃ [timissikāyaṃ (sī. aṭṭha.), timissakāyaṃ (syā.)], aṃsena aṃsaṃ samaghaṭṭayimha.",
      "english": "",
      "sinhala": ""
    },
    {
      "number": 20,
      "pali": "Te tattha ṭhatvāna ubho janinda, sārāṇiyaṃ [sāraṇīyaṃ (ka.)] vītisārayimha [vītisārimha (sī. syā. pī.)] tattha; Sāyeva no saṅgatimattamāsi, tato na pacchā na pure ahosi.",
      "english": "",
      "sinhala": ""
    },
    {
      "number": 21,
      "pali": "Yadā kadāci manujesu brahme, samāgamo sappurisena hoti; Na paṇḍitā saṅgatisanthavāni, pubbe kataṃ vāpi vināsayanti.",
      "english": "",
      "sinhala": ""
    },
    {
      "number": 22,
      "pali": "Bālāva [bālā ca (sī. syā. pī.)] kho saṅgatisanthavāni, pubbe kataṃ vāpi vināsayanti; Bahumpi bālesu kataṃ vinassati, tathā hi bālā akataññurūpā.",
      "english": "",
      "sinhala": ""
    },
    {
      "number": 23,
      "pali": "Dhīrā ca kho saṅgatisanthavāni, pubbe kataṃ vāpi na nāsayanti; Appampi dhīresu kataṃ na nassati, tathā hi dhīrā sukataññurūpā.",
      "english": "",
      "sinhala": ""
    },
    {
      "number": 24,
      "pali": "Dadāmi te gāmavarāni pañca, dāsīsataṃ satta gavaṃsatāni; Parosahassañca suvaṇṇanikkhe, bhariyā ca te sādisī dve dadāmi.",
      "english": "",
      "sinhala": ""
    },
    {
      "number": 25,
      "pali": "Evaṃ sataṃ hoti samecca rāja, nakkhattarājāriva tārakānaṃ; Āpūratī kāsipatī tathāhaṃ, tayāpi me saṅgamo ajja laddhoti. Juṇhajātakaṃ dutiyaṃ.",
      "english": "",
      "sinhala": ""
    },
    {
      "number": 26,
      "pali": "Yasokaro puññakarohamasmi, sadātthuto samaṇabrāhmaṇānaṃ; Maggāraho devamanussapūjito, dhammo ahaṃ dehi adhamma maggaṃ.",
      "english": "",
      "sinhala": "",
      "paliTitle": "457. Dhammadevaputtajātakaṃ (3)"
    },
    {
      "number": 27,
      "pali": "Adhammayānaṃ daḷhamāruhitvā, asantasanto balavāhamasmi; Sa kissa hetumhi tavajja dajjaṃ, maggaṃ ahaṃ dhamma adinnapubbaṃ.",
      "english": "",
      "sinhala": ""
    },
    {
      "number": 28,
      "pali": "Dhammo have pāturahosi pubbe, pacchā adhammo udapādi loke; Jeṭṭho ca seṭṭho ca sanantano ca, uyyāhi jeṭṭhassa kaniṭṭha maggā.",
      "english": "",
      "sinhala": ""
    },
    {
      "number": 29,
      "pali": "Na yācanāya napi pātirūpā, na arahatā [na arahati (sī. pī.), arahati (ka.)] tehaṃ dadeyyaṃ maggaṃ; Yuddhañca no hotu ubhinnamajja, yuddhamhi yo jessati tassa maggo.",
      "english": "",
      "sinhala": ""
    },
    {
      "number": 30,
      "pali": "Sabbā disā anuvisaṭohamasmi, mahabbalo amitayaso atulyo; Guṇehi sabbehi upetarūpo, dhammo adhamma tvaṃ kathaṃ vijessasi.",
      "english": "",
      "sinhala": ""
    },
    {
      "number": 31,
      "pali": "Lohena ve haññati jātarūpaṃ, na jātarūpena hananti lohaṃ; Sace adhammo hañchati [haññati (sī. syā.), haññiti (katthaci)] dhammamajja, ayo suvaṇṇaṃ viya dassaneyyaṃ.",
      "english": "",
      "sinhala": ""
    },
    {
      "number": 32,
      "pali": "Sace tuvaṃ yuddhabalo adhamma [yuddhabalo’si’dhamma (ka. sī.), yuddhabalo’sa’dhamma (pī.)], na tuyha vuḍḍhā [vaddhā (sī. pī.)] ca garū ca atthi; Maggañca te dammi piyāppiyena, vācāduruttānipi te khamāmi.",
      "english": "",
      "sinhala": ""
    },
    {
      "number": 33,
      "pali": "Idañca sutvā vacanaṃ adhammo, avaṃsiro patito uddhapādo; ‘‘Yuddhatthiko ce na labhāmi yuddhaṃ’’, ettāvatā hoti hato adhammo.",
      "english": "",
      "sinhala": ""
    },
    {
      "number": 34,
      "pali": "Khantībalo yuddhabalaṃ vijetvā, hantvā adhammaṃ nihanitva [vihanitvā (ka.)] bhūmyā; Pāyāsi vitto [citto (syā.)] abhiruyha sandanaṃ, maggeneva atibalo saccanikkamo.",
      "english": "",
      "sinhala": ""
    },
    {
      "number": 35,
      "pali": "Mātā pitā samaṇabrāhmaṇā ca, asammānitā yassa sake agāre; Idheva nikkhippa sarīradehaṃ, kāyassa bhedā nirayaṃ vajanti te [vajanti (sī. pī.)]; Yathā adhammo patito avaṃsiro.",
      "english": "",
      "sinhala": ""
    },
    {
      "number": 36,
      "pali": "Mātā pitā samaṇabrāhmaṇā ca, susammānitā yassa sake agāre; Idheva nikkhippa sarīradehaṃ, kāyassa bhedā sugatiṃ vajanti te; Yathāpi dhammo abhiruyha sandananti. Dhammadevaputtajātakaṃ [dhammajātakaṃ (sī. pī.)] tatiyaṃ.",
      "english": "",
      "sinhala": ""
    },
    {
      "number": 37,
      "pali": "Ekā nisinnā suci saññatūrū, pāsādamāruyha aninditaṅgī; Yācāmi taṃ kinnaranettacakkhu, imekarattiṃ ubhayo vasema.",
      "english": "",
      "sinhala": "",
      "paliTitle": "458. Udayajātakaṃ (4)"
    },
    {
      "number": 38,
      "pali": "Okiṇṇantaraparikhaṃ, daḷhamaṭṭālakoṭṭhakaṃ; Rakkhitaṃ khaggahatthehi, duppavesamidaṃ puraṃ.",
      "english": "",
      "sinhala": ""
    },
    {
      "number": 39,
      "pali": "Daharassa yuvino cāpi, āgamo ca na vijjati; Atha kena nu vaṇṇena, saṅgamaṃ icchase mayā.",
      "english": "",
      "sinhala": ""
    },
    {
      "number": 40,
      "pali": "Yakkhohamasmi kalyāṇi, āgatosmi tavantike [tavantikaṃ (sī. pī.)]; Tvaṃ maṃ nandaya [nandassu (syā. ka.)] bhaddante, puṇṇakaṃsaṃ dadāmi te.",
      "english": "",
      "sinhala": ""
    },
    {
      "number": 41,
      "pali": "Devaṃ va yakkhaṃ atha vā manussaṃ, na patthaye udayamaticca aññaṃ; Gaccheva tvaṃ yakkha mahānubhāva, mā cassu gantvā punarāvajittha.",
      "english": "",
      "sinhala": ""
    },
    {
      "number": 42,
      "pali": "Yā sā rati uttamā kāmabhoginaṃ, yaṃ hetu sattā visamaṃ caranti; Mā taṃ ratiṃ jīyi tuvaṃ sucimhi te, dadāmi te rūpiyaṃ kaṃsapūraṃ.",
      "english": "",
      "sinhala": ""
    },
    {
      "number": 43,
      "pali": "Nāriṃ naro nijjhapayaṃ dhanena, ukkaṃsatī yattha karoti chandaṃ; Vipaccanīko tava devadhammo, paccakkhato thokatarena esi.",
      "english": "",
      "sinhala": ""
    },
    {
      "number": 44,
      "pali": "Āyu ca vaṇṇo ca [āyuṃ ca vaṇṇaṃ ca (ka. sī. pī.)] manussaloke, nihīyati manujānaṃ suggatte; Teneva vaṇṇena dhanampi tuyhaṃ, nihīyati jiṇṇatarāsi ajja.",
      "english": "",
      "sinhala": ""
    },
    {
      "number": 45,
      "pali": "Evaṃ me pekkhamānassa, rājaputti yasassini; Hāyateva tava [hāyate vata te (sī. syā. ka.), hāyateva tato (pī.)] vaṇṇo, ahorattānamaccaye.",
      "english": "",
      "sinhala": ""
    },
    {
      "number": 46,
      "pali": "Imināva tvaṃ vayasā, rājaputti sumedhase; Brahmacariyaṃ careyyāsi, bhiyyo vaṇṇavatī siyā.",
      "english": "",
      "sinhala": ""
    },
    {
      "number": 47,
      "pali": "Devā na jīranti yathā manussā, gattesu tesaṃ valiyo na honti; Pucchāmi taṃ yakkha mahānubhāva, kathaṃ nu devāna [kathaṃ na devānaṃ (pī.)] sarīradeho.",
      "english": "",
      "sinhala": ""
    },
    {
      "number": 48,
      "pali": "Devā na jīranti yathā manussā, gattesu tesaṃ valiyo na honti; Suve suve bhiyyatarova [bhiyyataro ca (ka.)] tesaṃ, dibbo ca vaṇṇo vipulā ca bhogā.",
      "english": "",
      "sinhala": ""
    },
    {
      "number": 49,
      "pali": "Kiṃsūdha bhītā janatā anekā, maggo ca nekāyatanaṃ pavutto; Pucchāmi taṃ yakkha mahānubhāva, katthaṭṭhito paralokaṃ na bhāye.",
      "english": "",
      "sinhala": ""
    },
    {
      "number": 50,
      "pali": "Vācaṃ manañca paṇidhāya sammā, kāyena pāpāni akubbamāno; Bahunnapānaṃ gharamāvasanto, saddho mudū saṃvibhāgī vadaññū; Saṅgāhako sakhilo saṇhavāco, etthaṭṭhito paralokaṃ na bhāye.",
      "english": "",
      "sinhala": ""
    },
    {
      "number": 51,
      "pali": "Anusāsasi maṃ yakkha, yathā mātā yathā pitā; Uḷāravaṇṇaṃ pucchāmi, ko nu tvamasi subrahā.",
      "english": "",
      "sinhala": ""
    },
    {
      "number": 52,
      "pali": "Udayohamasmi kalyāṇi, saṅkarattā idhāgato [saṅgaratthā idhāgato (sī. pī.), saṅgaratthāyidhāgato (syā.)]; Āmanta kho taṃ gacchāmi, muttosmi tava saṅkarā [saṅgarā (sī. syā. pī.)].",
      "english": "",
      "sinhala": ""
    },
    {
      "number": 53,
      "pali": "Sace kho tvaṃ udayosi, saṅkarattā idhāgato; Anusāsa maṃ rājaputta, yathāssa puna saṅgamo.",
      "english": "",
      "sinhala": ""
    },
    {
      "number": 54,
      "pali": "Atipatati [adhipatatī (sī. pī.)] vayo khaṇo tatheva, ṭhānaṃ natthi dhuvaṃ cavanti sattā; Parijiyyati addhuvaṃ sarīraṃ, udaye mā pamāda [mā pamādaṃ (sī.)] carassu dhammaṃ.",
      "english": "",
      "sinhala": ""
    },
    {
      "number": 55,
      "pali": "Kasiṇā pathavī dhanassa pūrā, ekasseva siyā anaññadheyyā; Tañcāpi jahati [jahāti (sī. syā. pī.), jahātī (?)] avītarāgo, udaye mā pamāda carassu dhammaṃ.",
      "english": "",
      "sinhala": ""
    },
    {
      "number": 56,
      "pali": "Mātā ca pitā ca bhātaro ca, bhariyā yāpi dhanena hoti kītā [bhariyāpi dhanena honti atittā (ka.)]; Te cāpi jahanti aññamaññaṃ, udaye mā pamāda carassu dhammaṃ.",
      "english": "",
      "sinhala": ""
    },
    {
      "number": 57,
      "pali": "Kāyo parabhojananti ñatvā [kāyo ca parabhojanaṃ viditvā (ka.)], saṃsāre sugatiñca duggatiñca [sugatī ca duggatī ca (sī. syā. pī.), suggatiṃ duggatiñca (ka.)]; Ittaravāsoti jāniyāna, udaye mā pamāda carassu dhammaṃ.",
      "english": "",
      "sinhala": ""
    },
    {
      "number": 58,
      "pali": "Sādhu bhāsatiyaṃ [bhāsatayaṃ (sī. pī.)] yakkho, appaṃ maccāna jīvitaṃ; Kasirañca parittañca, tañca dukkhena saṃyutaṃ; Sāhaṃ ekā pabbajissāmi, hitvā kāsiṃ surundhananti. Udayajātakaṃ catutthaṃ.",
      "english": "",
      "sinhala": ""
    },
    {
      "number": 59,
      "pali": "Mitto mittassa pānīyaṃ, adinnaṃ paribhuñjisaṃ; Tena pacchā vijigucchiṃ, taṃ pāpaṃ pakataṃ mayā; Mā puna akaraṃ pāpaṃ, tasmā pabbajito ahaṃ.",
      "english": "",
      "sinhala": "",
      "paliTitle": "459. Pānīyajātakaṃ (5)"
    },
    {
      "number": 60,
      "pali": "Paradārañca disvāna, chando me udapajjatha [upapajjatha (syā. ka.)]; Tena pacchā vijigucchiṃ, taṃ pāpaṃ pakataṃ mayā; Mā puna akaraṃ pāpaṃ, tasmā pabbajito ahaṃ.",
      "english": "",
      "sinhala": ""
    },
    {
      "number": 61,
      "pali": "Pitaraṃ me mahārāja, corā agaṇhu [agaṇhuṃ (sī. pī.), agaṇhi (ka.)] kānane; Tesāhaṃ pucchito jānaṃ, aññathā naṃ viyākariṃ.",
      "english": "",
      "sinhala": ""
    },
    {
      "number": 62,
      "pali": "Tena pacchā vijigucchiṃ, taṃ pāpaṃ pakataṃ mayā; Mā puna akaraṃ pāpaṃ, tasmā pabbajito ahaṃ.",
      "english": "",
      "sinhala": ""
    },
    {
      "number": 63,
      "pali": "Pāṇātipātamakaruṃ, somayāge upaṭṭhite; Tesāhaṃ samanuññāsiṃ, tena pacchā vijigucchiṃ.",
      "english": "",
      "sinhala": ""
    },
    {
      "number": 64,
      "pali": "Taṃ pāpaṃ pakataṃ mayā, mā puna akaraṃ pāpaṃ; Tasmā pabbajito ahaṃ.",
      "english": "",
      "sinhala": ""
    },
    {
      "number": 65,
      "pali": "Surāmerayamādhukā [madhukā (sī. syā. pī.)], ye janā paṭhamāsu no; Bahūnaṃ te anatthāya, majjapānamakappayuṃ.",
      "english": "",
      "sinhala": ""
    },
    {
      "number": 66,
      "pali": "Tesāhaṃ samanuññāsiṃ, tena pacchā vijigucchiṃ; Taṃ pāpaṃ pakataṃ mayā, mā puna akaraṃ pāpaṃ; Tasmā pabbajito ahaṃ.",
      "english": "",
      "sinhala": ""
    },
    {
      "number": 67,
      "pali": "Dhiratthu subahū kāme, duggandhe bahukaṇṭake; Ye ahaṃ paṭisevanto, nālabhiṃ tādisaṃ sukhaṃ.",
      "english": "",
      "sinhala": ""
    },
    {
      "number": 68,
      "pali": "Mahassādā sukhā kāmā, natthi kāmā paraṃ [kāmaparaṃ (sī. pī.)] sukhaṃ; Ye kāme paṭisevanti, saggaṃ te upapajjare.",
      "english": "",
      "sinhala": ""
    },
    {
      "number": 69,
      "pali": "Appassādā dukhā kāmā, natthi kāmā paraṃ dukhaṃ; Ye kāme paṭisevanti, nirayaṃ te upapajjare.",
      "english": "",
      "sinhala": ""
    },
    {
      "number": 70,
      "pali": "Asī yathā sunisito, nettiṃsova supāyiko [supāsito (ka. sī. niyya), supāyito (ka. aṭṭha.)]; Sattīva urasi khittā, kāmā dukkhatarā tato.",
      "english": "",
      "sinhala": ""
    },
    {
      "number": 71,
      "pali": "Aṅgārānaṃva jalitaṃ, kāsuṃ sādhikaporisaṃ; Phālaṃva divasaṃtattaṃ, kāmā dukkhatarā tato.",
      "english": "",
      "sinhala": ""
    },
    {
      "number": 72,
      "pali": "Visaṃ yathā halāhalaṃ, telaṃ pakkuthitaṃ [ukkaṭṭhitaṃ (sī. pī.), pakkuṭṭhitaṃ (syā.)] yathā; Tambaloha [tampalohaṃ (syā.)] vilīnaṃva, kāmā dukkhatarā tatoti. Pānīyajātakaṃ pañcamaṃ.",
      "english": "",
      "sinhala": ""
    },
    {
      "number": 73,
      "pali": "Mittāmaccaparibyūḷhaṃ [paribbūḷhaṃ (sī. pī.)], ahaṃ vande rathesabhaṃ; Pabbajissāmahaṃ rāja [pabbajissaṃ mahārāja (sī. pī.)], taṃ devo anumaññatu.",
      "english": "",
      "sinhala": "",
      "paliTitle": "460. Yudhañcayajātakaṃ (6)"
    },
    {
      "number": 74,
      "pali": "Sace te ūnaṃ kāmehi, ahaṃ paripūrayāmi [ahaṃva pūrayāmi (ka.)] te; Yo taṃ hiṃsati vāremi, mā pabbaja [pabbaji (pī.)] yudhañcaya [yudhañjaya (sī. syā.), yuvañjaya (pī.)].",
      "english": "",
      "sinhala": ""
    },
    {
      "number": 75,
      "pali": "Na matthi ūnaṃ kāmehi, hiṃsitā me na vijjati; Dīpañca kātumicchāmi, yaṃ jarā nābhikīrati.",
      "english": "",
      "sinhala": ""
    },
    {
      "number": 76,
      "pali": "Putto vā pitaraṃ yāce, pitā vā puttamorasaṃ; Negamo taṃ yāce [negamo yācate (sī. syā. pī.)] tāta, mā pabbaja yudhañcaya.",
      "english": "",
      "sinhala": ""
    },
    {
      "number": 77,
      "pali": "Mā maṃ deva nivārehi, pabbajantaṃ rathesabha; Māhaṃ kāmehi sammatto, jarāya vasamanvagū.",
      "english": "",
      "sinhala": ""
    },
    {
      "number": 78,
      "pali": "Ahaṃ taṃ tāta yācāmi, ahaṃ putta nivāraye; Ciraṃ taṃ daṭṭhumicchāmi, mā pabbaja yudhañcaya.",
      "english": "",
      "sinhala": ""
    },
    {
      "number": 79,
      "pali": "Ussāvova tiṇaggamhi, sūriyuggamanaṃ pati; Evamāyu manussānaṃ, mā maṃ amma nivāraya.",
      "english": "",
      "sinhala": ""
    },
    {
      "number": 80,
      "pali": "Taramāno imaṃ yānaṃ, āropetu [taramānā imaṃ yānaṃ, āropentu (sī. pī.)] rathesabha; Mā me mātā tarantassa, antarāyakarā ahu.",
      "english": "",
      "sinhala": ""
    },
    {
      "number": 81,
      "pali": "Abhidhāvatha bhaddante, suññaṃ hessati rammakaṃ; Yudhañcayo anuññāto, sabbadattena rājinā.",
      "english": "",
      "sinhala": ""
    },
    {
      "number": 82,
      "pali": "Yohu seṭṭho sahassassa [manussānaṃ (syā.), sahassānaṃ (ka.)], yuvā kañcanasannibho; Soyaṃ kumāro pabbajito, kāsāyavasano balī.",
      "english": "",
      "sinhala": ""
    },
    {
      "number": 83,
      "pali": "Ubho kumārā pabbajitā, yudhañcayo yudhiṭṭhilo; Pahāya mātāpitaro, saṅgaṃ chetvāna maccunoti. Yudhañcayajātakaṃ chaṭṭhaṃ.",
      "english": "",
      "sinhala": ""
    },
    {
      "number": 84,
      "pali": "Etha lakkhaṇa sītā ca, ubho otarathodakaṃ; Evāyaṃ bharato āha, ‘‘rājā dasaratho mato’’.",
      "english": "",
      "sinhala": "",
      "paliTitle": "461. Dasarathajātakaṃ (7)"
    },
    {
      "number": 85,
      "pali": "Kena rāmappabhāvena, socitabbaṃ na socasi; Pitaraṃ kālakataṃ [kālaṅkataṃ (ka.)] sutvā, na taṃ pasahate dukhaṃ.",
      "english": "",
      "sinhala": ""
    },
    {
      "number": 86,
      "pali": "Yaṃ na sakkā nipāletuṃ, posena lapataṃ bahuṃ; Sa kissa viññū medhāvī, attānamupatāpaye.",
      "english": "",
      "sinhala": ""
    },
    {
      "number": 87,
      "pali": "Daharā ca hi vuddhā ca [ye vuddhā (sī. aṭṭha.), ye vuḍḍhā (syā.)], ye bālā ye ca paṇḍitā; Aḍḍhā ceva daliddā ca, sabbe maccuparāyaṇā.",
      "english": "",
      "sinhala": ""
    },
    {
      "number": 88,
      "pali": "Phalānamiva pakkānaṃ, niccaṃ patanato bhayaṃ; Evaṃ jātāna maccānaṃ, nicca maraṇato bhayaṃ.",
      "english": "",
      "sinhala": ""
    },
    {
      "number": 89,
      "pali": "Sāyameke na dissanti, pāto diṭṭhā bahujjanā; Pāto eke na dissanti, sāyaṃ diṭṭhā bahujjanā.",
      "english": "",
      "sinhala": ""
    },
    {
      "number": 90,
      "pali": "Paridevayamāno ce, kiñcidatthaṃ udabbahe; Sammūḷho hiṃsamattānaṃ, kayirā taṃ vicakkhaṇo.",
      "english": "",
      "sinhala": ""
    },
    {
      "number": 91,
      "pali": "Kiso vivaṇṇo bhavati, hiṃsamattānamattano [mattanā (sī. aṭṭha. su. ni. 590)]; Na tena petā pālenti, niratthā paridevanā.",
      "english": "",
      "sinhala": ""
    },
    {
      "number": 92,
      "pali": "Yathā saraṇamādittaṃ, vārinā parinibbaye [vārināvanibbāpaye (syā. ka.)]; Evampi dhīro sutavā, medhāvī paṇḍito naro; Khippamuppatitaṃ sokaṃ, vāto tūlaṃva dhaṃsaye.",
      "english": "",
      "sinhala": ""
    },
    {
      "number": 93,
      "pali": "Macco ekova [ekova macco (sī. syā. pī.)] acceti, ekova jāyate kule; Saṃyogaparamātveva, sambhogā sabbapāṇinaṃ.",
      "english": "",
      "sinhala": ""
    },
    {
      "number": 94,
      "pali": "Tasmā hi dhīrassa bahussutassa, sampassato lokamimaṃ parañca; Aññāya dhammaṃ hadayaṃ manañca, sokā mahantāpi na tāpayanti.",
      "english": "",
      "sinhala": ""
    },
    {
      "number": 95,
      "pali": "Sohaṃ dassañca bhokkhañca, bharissāmi ca [sohaṃ yasañca bhogañca, bhariyāpi ca (syā. ka.)] ñātake; Sesañca pālayissāmi, kiccametaṃ [kiccamevaṃ (pī.)] vijānato.",
      "english": "",
      "sinhala": ""
    },
    {
      "number": 96,
      "pali": "Dasa vassasahassāni, saṭṭhi vassasatāni ca; Kambugīvo mahābāhu, rāmo rajjamakārayīti. Dasarathajātakaṃ sattamaṃ.",
      "english": "",
      "sinhala": ""
    },
    {
      "number": 97,
      "pali": "Jānanto no mahārāja, tava sīlaṃ janādhipo; Ime kumāre pūjento, na taṃ kenaci maññatha.",
      "english": "",
      "sinhala": "",
      "paliTitle": "462. Saṃvarajātakaṃ (8)"
    },
    {
      "number": 98,
      "pali": "Tiṭṭhante no mahārāje, adu [ādu (sī. pī.), ādū (syā.)] deve divaṅgate; Ñātī taṃ samanuññiṃsu, sampassaṃ atthamattano.",
      "english": "",
      "sinhala": ""
    },
    {
      "number": 99,
      "pali": "Kena saṃvaravattena, sañjāte abhitiṭṭhasi; Kena taṃ nātivattanti, ñātisaṅghā samāgatā.",
      "english": "",
      "sinhala": ""
    },
    {
      "number": 100,
      "pali": "Na rājaputta usūyāmi [rājaputta nussuyyāmi (ka.)], samaṇānaṃ mahesinaṃ; Sakkaccaṃ te namassāmi, pāde vandāmi tādinaṃ.",
      "english": "",
      "sinhala": ""
    },
    {
      "number": 101,
      "pali": "Te maṃ dhammaguṇe yuttaṃ, sussūsamanusūyakaṃ; Samaṇā manusāsanti [samanusāsanti (sī. syā. pī.)], isī dhammaguṇe ratā.",
      "english": "",
      "sinhala": ""
    },
    {
      "number": 102,
      "pali": "Tesāhaṃ vacanaṃ sutvā, samaṇānaṃ mahesinaṃ; Na kiñci atimaññāmi, dhamme me nirato mano.",
      "english": "",
      "sinhala": ""
    },
    {
      "number": 103,
      "pali": "Hatthārohā anīkaṭṭhā, rathikā pattikārakā; Tesaṃ [tesu (pī.)] nappaṭibandhāmi, niviṭṭhaṃ [nibaddhaṃ (sī. pī.)] bhattavetanaṃ.",
      "english": "",
      "sinhala": ""
    },
    {
      "number": 104,
      "pali": "Mahāmattā ca me atthi, mantino paricārakā; Bārāṇasiṃ voharanti, bahumaṃsasurodakaṃ.",
      "english": "",
      "sinhala": ""
    },
    {
      "number": 105,
      "pali": "Athopi vāṇijā phītā, nānāraṭṭhehi āgatā; Tesu me vihitā rakkhā, evaṃ jānāhuposatha.",
      "english": "",
      "sinhala": ""
    },
    {
      "number": 106,
      "pali": "Dhammena kira ñātīnaṃ, rajjaṃ kārehi saṃvara; Medhāvī paṇḍito cāsi [cāpi (sī. pī.)], athopi ñātinaṃ hito.",
      "english": "",
      "sinhala": ""
    },
    {
      "number": 107,
      "pali": "Taṃ taṃ ñātiparibyūḷhaṃ, nānāratanamocitaṃ; Amittā nappasahanti, indaṃva asurādhipoti. Saṃvarajātakaṃ aṭṭhamaṃ.",
      "english": "",
      "sinhala": ""
    },
    {
      "number": 108,
      "pali": "Ummujjanti nimujjanti, manussā khuranāsikā; Suppārakaṃ taṃ pucchāma, samuddo katamo ayaṃ.",
      "english": "",
      "sinhala": "",
      "paliTitle": "463. Suppārakajātakaṃ (9)"
    },
    {
      "number": 109,
      "pali": "Kurukacchā [bharukacchā (sī. syā. pī. aṭṭha.)] payātānaṃ, vāṇijānaṃ dhanesinaṃ; Nāvāya vippanaṭṭhāya, khuramālīti vuccati.",
      "english": "",
      "sinhala": ""
    },
    {
      "number": 110,
      "pali": "Yathā aggīva suriyova [aggi suriyo ca (syā.), aggīva sūriyo (ka.)], samuddo paṭidissati; Suppārakaṃ taṃ pucchāma, samuddo katamo ayaṃ.",
      "english": "",
      "sinhala": ""
    },
    {
      "number": 111,
      "pali": "Kurukacchā payātānaṃ, vāṇijānaṃ dhanesinaṃ; Nāvāya vippanaṭṭhāya, aggimālīti vuccati.",
      "english": "",
      "sinhala": ""
    },
    {
      "number": 112,
      "pali": "Yathā dadhīva khīraṃva [dadhi ca khīraṃ ca (syā.), evamuparipi], samuddo paṭidissati; Suppārakaṃ taṃ pucchāma, samuddo katamo ayaṃ.",
      "english": "",
      "sinhala": ""
    },
    {
      "number": 113,
      "pali": "Kurukacchā payātānaṃ, vāṇijānaṃ dhanesinaṃ; Nāvāya vippanaṭṭhāya, dadhimālīti [khīramālīti (ka.)] vuccati.",
      "english": "",
      "sinhala": ""
    },
    {
      "number": 114,
      "pali": "Yathā kusova sassova, samuddo paṭidissati; Suppārakaṃ taṃ pucchāma, samuddo katamo ayaṃ.",
      "english": "",
      "sinhala": ""
    },
    {
      "number": 115,
      "pali": "Kurukacchā payātānaṃ, vāṇijānaṃ dhanesinaṃ; Nāvāya vippanaṭṭhāya, kusamālīti vuccati.",
      "english": "",
      "sinhala": ""
    },
    {
      "number": 116,
      "pali": "Yathā naḷova veḷūva, samuddo paṭidissati; Suppārakaṃ taṃ pucchāma, samuddo katamo ayaṃ.",
      "english": "",
      "sinhala": ""
    },
    {
      "number": 117,
      "pali": "Kurukacchā payātānaṃ, vāṇijānaṃ dhanesinaṃ; Nāvāya vippanaṭṭhāya, naḷamālīti vuccati.",
      "english": "",
      "sinhala": ""
    },
    {
      "number": 118,
      "pali": "Mahabbhayo bhiṃsanako, saddo suyyatimānuso [samuddo suyyata’mānuso (sī. pī. aṭṭha.)]; Yathā sobbho papātova, samuddo paṭidissati; Suppārakaṃ taṃ pucchāma, samuddo katamo ayaṃ.",
      "english": "",
      "sinhala": ""
    },
    {
      "number": 119,
      "pali": "Kurukacchā payātānaṃ, vāṇijānaṃ dhanesinaṃ; Nāvāya vippanaṭṭhāya, baḷavāmukhīti [vaḷabhāmukhīti (sī. syā.), balavāmukhīti (syā. ka.)] vuccati.",
      "english": "",
      "sinhala": ""
    },
    {
      "number": 120,
      "pali": "Yato sarāmi attānaṃ, yato pattosmi viññutaṃ; Nābhijānāmi sañcicca, ekapāṇampi hiṃsitaṃ; Etena saccavajjena, sotthiṃ nāvā nivattatūti. Suppārakajātakaṃ navamaṃ. Ekādasakanipātaṃ niṭṭhitaṃ. Tassuddānaṃ – Sirimātusuposakanāgavaro, puna juṇhaka dhammamudayavaro; Atha pāni yudhañcayako ca, dasaratha saṃvara pāragatena navāti.",
      "english": "",
      "sinhala": ""
    }
  ],
  "footer": {
    "pali": "",
    "english": "",
    "sinhala": ""
  }
}