{
  "id": "ja.9",
  "title": {
    "pali": "Navakanipāto",
    "english": "",
    "sinhala": ""
  },
  "sections": [
    {
      "number": 1,
      "pali": "Parisaṅkupatho nāma, gijjhapantho sanantano; Tatrāsi mātāpitaro, gijjho posesi jiṇṇake; Tesaṃ ajagaramedaṃ, accahāsi bahuttaso [pahuttato (ka. sī.), pahūtaso (syā. pī.), bahudhaso (ka.)].",
      "english": "",
      "sinhala": "",
      "paliTitle": "427. Gijjhajātakaṃ (1)",
      "nipataTitle": "Navakanipāto"
    },
    {
      "number": 2,
      "pali": "Pitā ca puttaṃ avaca, jānaṃ uccaṃ papātinaṃ; Supattaṃ thāmasampannaṃ [pakkhasampannaṃ (sī. syā. pī.)], tejassiṃ dūragāminaṃ.",
      "english": "",
      "sinhala": ""
    },
    {
      "number": 3,
      "pali": "Pariplavantaṃ pathaviṃ, yadā tāta vijānahi; Sāgarena parikkhittaṃ, cakkaṃva parimaṇḍalaṃ; Tato tāta nivattassu, māssu etto paraṃ gami.",
      "english": "",
      "sinhala": ""
    },
    {
      "number": 4,
      "pali": "Udapattosi [uddhaṃ pattosi (ka. sī.)] vegena, balī pakkhī dijuttamo; Olokayanto vakkaṅgo, pabbatāni vanāni ca.",
      "english": "",
      "sinhala": ""
    },
    {
      "number": 5,
      "pali": "Addassa pathaviṃ gijjho, yathāsāsi [yathāssāsi (syā. aṭṭha. pāṭhantaraṃ)] pitussutaṃ; Sāgarena parikkhittaṃ, cakkaṃva parimaṇḍalaṃ.",
      "english": "",
      "sinhala": ""
    },
    {
      "number": 6,
      "pali": "Tañca so samatikkamma, paramevaccavattatha [parameva pavattatha (sī. syā.)]; Tañca vātasikhā tikkhā, accahāsi baliṃ dijaṃ.",
      "english": "",
      "sinhala": ""
    },
    {
      "number": 7,
      "pali": "Nāsakkhātigato poso, punadeva nivattituṃ; Dijo byasanamāpādi, verambhānaṃ [verambānaṃ (sī. pī.)] vasaṃ gato.",
      "english": "",
      "sinhala": ""
    },
    {
      "number": 8,
      "pali": "Tassa puttā ca dārā ca, ye caññe anujīvino; Sabbe byasanamāpāduṃ, anovādakare dije.",
      "english": "",
      "sinhala": ""
    },
    {
      "number": 9,
      "pali": "Evampi idha vuḍḍhānaṃ, yo vākyaṃ nāvabujjhati; Atisīmacaro ditto, gijjhovātītasāsano; Sa ve byasanaṃ pappoti, akatvā vuḍḍhasāsananti. Gijjhajātakaṃ paṭhamaṃ.",
      "english": "",
      "sinhala": ""
    },
    {
      "number": 10,
      "pali": "Puthusaddo samajano, na bālo koci maññatha; Saṅghasmiṃ bhijjamānasmiṃ, nāññaṃ bhiyyo amaññaruṃ.",
      "english": "",
      "sinhala": "",
      "paliTitle": "428. Kosambiyajātakaṃ (2)"
    },
    {
      "number": 11,
      "pali": "Parimuṭṭhā paṇḍitābhāsā, vācāgocarabhāṇino; Yāvicchanti mukhāyāmaṃ, yena nītā na taṃ vidū.",
      "english": "",
      "sinhala": ""
    },
    {
      "number": 12,
      "pali": "Akkocchi maṃ avadhi maṃ, ajini maṃ ahāsi me; Ye ca taṃ upanayhanti, veraṃ tesaṃ na sammati.",
      "english": "",
      "sinhala": ""
    },
    {
      "number": 13,
      "pali": "Akkocchi maṃ avadhi maṃ, ajini maṃ ahāsi me; Ye ca taṃ nupanayhanti, veraṃ tesūpasammati.",
      "english": "",
      "sinhala": ""
    },
    {
      "number": 14,
      "pali": "Na hi verena verāni, sammantīdha kudācanaṃ; Averena ca sammanti, esa dhammo sanantano.",
      "english": "",
      "sinhala": ""
    },
    {
      "number": 15,
      "pali": "Pare ca na vijānanti, mayamettha yamāmase; Ye ca tattha vijānanti, tato sammanti medhagā.",
      "english": "",
      "sinhala": ""
    },
    {
      "number": 16,
      "pali": "Aṭṭhicchinnā pāṇaharā, gavassa [gavāssa (sī. syā. pī.)] dhanahārino; Raṭṭhaṃ vilumpamānānaṃ, tesampi hoti saṅgati; Kasmā tumhāka no siyā.",
      "english": "",
      "sinhala": ""
    },
    {
      "number": 17,
      "pali": "Sace labhetha nipakaṃ sahāyaṃ, saddhiṃcaraṃ sādhuvihāridhīraṃ; Abhibhuyya sabbāni parissayāni, careyya tenattamano satīmā.",
      "english": "",
      "sinhala": ""
    },
    {
      "number": 18,
      "pali": "No ce labhetha nipakaṃ sahāyaṃ, saddhiṃcaraṃ sādhuvihāridhīraṃ; Rājāva raṭṭhaṃ vijitaṃ pahāya, eko care mātaṅgaraññeva nāgo.",
      "english": "",
      "sinhala": ""
    },
    {
      "number": 19,
      "pali": "Ekassa caritaṃ seyyo, natthi bāle sahāyatā; Eko care na pāpāni kayirā, appossukko mātaṅgaraññeva nāgoti. Kosambiyajātakaṃ dutiyaṃ.",
      "english": "",
      "sinhala": ""
    },
    {
      "number": 20,
      "pali": "Dumo yadā hoti phalūpapanno, bhuñjanti naṃ vihaṅgamā [vihagā (sī. pī.)] sampatantā; Khīṇanti ñatvāna dumaṃ phalaccaye [ñatvā dumapphalaccayena (ka.)], disodisaṃ yanti tato vihaṅgamā.",
      "english": "",
      "sinhala": "",
      "paliTitle": "429. Mahāsuvajātakaṃ (3)"
    },
    {
      "number": 21,
      "pali": "Cara cārikaṃ lohitatuṇḍa māmari, kiṃ tvaṃ suva sukkhadumamhi jhāyasi; Tadiṅgha maṃ brūhi vasantasannibha, kasmā suva sukkhadumaṃ na riñcasi.",
      "english": "",
      "sinhala": ""
    },
    {
      "number": 22,
      "pali": "Ye ve sakhīnaṃ sakhāro bhavanti, pāṇaccaye [pāṇaṃ caje (ka.), pāṇaccaye maraṇakāle ca sukhadukkhesu ca na jahantīti sambandho] dukkhasukhesu haṃsa; Khīṇaṃ akhīṇanti na taṃ jahanti, santo sataṃ dhammamanussarantā.",
      "english": "",
      "sinhala": ""
    },
    {
      "number": 23,
      "pali": "Sohaṃ sataṃ aññatarosmi haṃsa, ñātī ca me hoti sakhā ca rukkho; Taṃ nussahe jīvikattho pahātuṃ, khīṇanti ñatvāna na hesa dhammo [na sosa (ka.), na esa (syā.)].",
      "english": "",
      "sinhala": ""
    },
    {
      "number": 24,
      "pali": "Sādhu sakkhi kataṃ hoti, metti saṃsati santhavo [mittaṃ saṅgati sandhavo (ka.)]; Sacetaṃ dhammaṃ rocesi, pāsaṃsosi vijānataṃ.",
      "english": "",
      "sinhala": ""
    },
    {
      "number": 25,
      "pali": "So te suva varaṃ dammi, pattayāna vihaṅgama; Varaṃ varassu vakkaṅga, yaṃ kiñci manasicchasi.",
      "english": "",
      "sinhala": ""
    },
    {
      "number": 26,
      "pali": "Varañca me haṃsa bhavaṃ dadeyya, ayañca rukkho punarāyuṃ labhetha; So sākhavā phalimā saṃvirūḷho, madhutthiko tiṭṭhatu sobhamāno.",
      "english": "",
      "sinhala": ""
    },
    {
      "number": 27,
      "pali": "Taṃ passa samma phalimaṃ uḷāraṃ, sahāva te hotu udumbarena; So sākhavā phalimā saṃvirūḷho, madhutthiko tiṭṭhatu sobhamāno.",
      "english": "",
      "sinhala": ""
    },
    {
      "number": 28,
      "pali": "Evaṃ sakka sukhī hohi, saha sabbehi ñātibhi; Yathāhamajja sukhito, disvāna saphalaṃ dumaṃ.",
      "english": "",
      "sinhala": ""
    },
    {
      "number": 29,
      "pali": "Suvassa ca varaṃ datvā, katvāna saphalaṃ dumaṃ; Pakkāmi saha bhariyāya, devānaṃ nandanaṃ vananti. Mahāsuvajātakaṃ tatiyaṃ.",
      "english": "",
      "sinhala": ""
    },
    {
      "number": 30,
      "pali": "Santi rukkhā haripattā [haritapattā (sī. syā. pī.)], dumā nekaphalā bahū; Kasmā nu sukkhe [sukkha (ka.)] koḷāpe, suvassa nirato mano.",
      "english": "",
      "sinhala": "",
      "paliTitle": "430. Cūḷasuvajātakaṃ (4)"
    },
    {
      "number": 31,
      "pali": "Phalassa upabhuñjimhā, nekavassagaṇe bahū; Aphalampi viditvāna, sāva metti yathā pure.",
      "english": "",
      "sinhala": ""
    },
    {
      "number": 32,
      "pali": "Sukhañca rukkhaṃ koḷāpaṃ, opattamaphalaṃ dumaṃ; Ohāya sakuṇā yanti, kiṃ dosaṃ passase dija.",
      "english": "",
      "sinhala": ""
    },
    {
      "number": 33,
      "pali": "Ye phalatthā sambhajanti, aphaloti jahanti naṃ; Attatthapaññā dummedhā, te honti pakkhapātino.",
      "english": "",
      "sinhala": ""
    },
    {
      "number": 34,
      "pali": "Sādhu sakkhi kataṃ hoti, metti saṃsati santhavo; Sacetaṃ dhammaṃ rocesi, pāsaṃsosi vijānataṃ.",
      "english": "",
      "sinhala": ""
    },
    {
      "number": 35,
      "pali": "So te suva varaṃ dammi, pattayāna vihaṅgama; Varaṃ varassu vakkaṅga, yaṃ kiñci manasicchasi.",
      "english": "",
      "sinhala": ""
    },
    {
      "number": 36,
      "pali": "Api nāma naṃ passeyyaṃ [api nāma naṃ puna passe (sī. syā.)], sapattaṃ saphalaṃ dumaṃ; Daliddova nidhi laddhā, nandeyyāhaṃ punappunaṃ.",
      "english": "",
      "sinhala": ""
    },
    {
      "number": 37,
      "pali": "Tato amatamādāya, abhisiñci mahīruhaṃ; Tassa sākhā virūhiṃsu [virūḷhassa (ka.)], sītacchāyā manoramā.",
      "english": "",
      "sinhala": ""
    },
    {
      "number": 38,
      "pali": "Evaṃ sakka sukhī hohi, saha sabbehi ñātibhi; Yathāhamajja sukhito, disvāna saphalaṃ dumaṃ.",
      "english": "",
      "sinhala": ""
    },
    {
      "number": 39,
      "pali": "Suvassa ca varaṃ datvā, katvāna saphalaṃ dumaṃ; Pakkāmi saha bhariyāya, devānaṃ nandanaṃ vananti. Cūḷasuvajātakaṃ catutthaṃ.",
      "english": "",
      "sinhala": ""
    },
    {
      "number": 40,
      "pali": "Sutaṃ metaṃ mahābrahme, kāme bhuñjati hārito; Kaccetaṃ vacanaṃ tucchaṃ, kacci suddho iriyyasi.",
      "english": "",
      "sinhala": "",
      "paliTitle": "431. Haritacajātakaṃ (5)"
    },
    {
      "number": 41,
      "pali": "Evametaṃ mahārāja, yathā te vacanaṃ sutaṃ; Kummaggaṃ paṭipannosmi, mohaneyyesu mucchito.",
      "english": "",
      "sinhala": ""
    },
    {
      "number": 42,
      "pali": "Adu [ādu (sī. pī.)] paññā kimatthiyā, nipuṇā sādhucintinī [cintanī (sī. pī.)]; Yāya uppatitaṃ rāgaṃ, kiṃ mano na vinodaye.",
      "english": "",
      "sinhala": ""
    },
    {
      "number": 43,
      "pali": "Cattārome mahārāja, loke atibalā bhusā; Rāgo doso mado moho, yattha paññā na gādhati.",
      "english": "",
      "sinhala": ""
    },
    {
      "number": 44,
      "pali": "Arahā sīlasampanno, suddho carati hārito; Medhāvī paṇḍito ceva, iti no sammato bhavaṃ.",
      "english": "",
      "sinhala": ""
    },
    {
      "number": 45,
      "pali": "Medhāvīnampi hiṃsanti, isiṃ dhammaguṇe rataṃ; Vitakkā pāpakā rāja, subhā rāgūpasaṃhitā.",
      "english": "",
      "sinhala": ""
    },
    {
      "number": 46,
      "pali": "Uppannāyaṃ sarīrajo, rāgo vaṇṇavidūsano tava; Taṃ pajaha bhaddamatthu te, bahunnāsi medhāvisammato.",
      "english": "",
      "sinhala": ""
    },
    {
      "number": 47,
      "pali": "Te andhakārake [karaṇe (sī. syā. pī.)] kāme, bahudukkhe mahāvise; Tesaṃ mūlaṃ gavesissaṃ, checchaṃ rāgaṃ sabandhanaṃ.",
      "english": "",
      "sinhala": ""
    },
    {
      "number": 48,
      "pali": "Idaṃ vatvāna hārito, isi saccaparakkamo; Kāmarāgaṃ virājetvā, brahmalokūpago ahūti. Haritacajātakaṃ [hāritajātakaṃ (sī. pī.)] pañcamaṃ.",
      "english": "",
      "sinhala": ""
    },
    {
      "number": 49,
      "pali": "Bahussutaṃ cittakathiṃ [cittakathaṃ (syā. ka.)], gaṅgā vahati pāṭaliṃ [pāṭalaṃ (sī. pī.)]; Vuyhamānaka bhaddante, ekaṃ me dehi gāthakaṃ [gītakaṃ (ka. aṭṭha.)].",
      "english": "",
      "sinhala": "",
      "paliTitle": "432. Padakusalamāṇavajātakaṃ (6)"
    },
    {
      "number": 50,
      "pali": "Yena siñcanti dukkhitaṃ, yena siñcanti āturaṃ; Tassa majjhe marissāmi, jātaṃ saraṇato bhayaṃ.",
      "english": "",
      "sinhala": ""
    },
    {
      "number": 51,
      "pali": "Yattha bījāni rūhanti, sattā yattha patiṭṭhitā; Sā me sīsaṃ nipīḷeti, jātaṃ saraṇato bhayaṃ.",
      "english": "",
      "sinhala": ""
    },
    {
      "number": 52,
      "pali": "Yena bhattāni paccanti, sītaṃ yena vihaññati; So maṃ ḍahati [dayhati (ka.)] gattāni, jātaṃ saraṇato bhayaṃ.",
      "english": "",
      "sinhala": ""
    },
    {
      "number": 53,
      "pali": "Yena bhuttena [bhattena (syā. ka.)] yāpenti, puthū brāhmaṇakhattiyā; So maṃ bhutto byāpādeti, jātaṃ saraṇato bhayaṃ.",
      "english": "",
      "sinhala": ""
    },
    {
      "number": 54,
      "pali": "Gimhānaṃ pacchime māse, vātamicchanti paṇḍitā; So maṃ [so me (sī. pī.)] bhañjati gattāni, jātaṃ saraṇato bhayaṃ.",
      "english": "",
      "sinhala": ""
    },
    {
      "number": 55,
      "pali": "Yaṃ nissitā jagatiruhaṃ, svāyaṃ aggiṃ pamuñcati; Disā bhajatha vakkaṅgā, jātaṃ saraṇato bhayaṃ.",
      "english": "",
      "sinhala": ""
    },
    {
      "number": 56,
      "pali": "Yamānayiṃ somanassaṃ, māliniṃ candanussadaṃ; Sā maṃ gharā nicchubhati [nīharati (sī. syā.)], jātaṃ saraṇato bhayaṃ.",
      "english": "",
      "sinhala": ""
    },
    {
      "number": 57,
      "pali": "Yena jātena nandissaṃ, yassa ca bhavamicchisaṃ; So maṃ gharā nicchubhati [nīharati (sī. syā.)], jātaṃ saraṇato bhayaṃ.",
      "english": "",
      "sinhala": ""
    },
    {
      "number": 58,
      "pali": "Suṇantu me jānapadā, negamā ca samāgatā; Yatodakaṃ tadādittaṃ, yato khemaṃ tato bhayaṃ.",
      "english": "",
      "sinhala": ""
    },
    {
      "number": 59,
      "pali": "Rājā vilumpate raṭṭhaṃ, brāhmaṇo ca purohito; Attaguttā viharatha, jātaṃ saraṇato bhayanti. Padakusalamāṇavajātakaṃ chaṭṭhaṃ.",
      "english": "",
      "sinhala": ""
    },
    {
      "number": 60,
      "pali": "Assa indasamo rāja, accantaṃ ajarāmaro; Sace tvaṃ yaññaṃ yājeyya, isiṃ lomasakassapaṃ.",
      "english": "",
      "sinhala": "",
      "paliTitle": "433. Lomasakassapajātakaṃ (7)"
    },
    {
      "number": 61,
      "pali": "Sasamuddapariyāyaṃ, mahiṃ sāgarakuṇḍalaṃ; Na icche saha nindāya, evaṃ seyya [sayha (sī. syā. pī.)] vijānahi.",
      "english": "",
      "sinhala": ""
    },
    {
      "number": 62,
      "pali": "Dhiratthu taṃ yasalābhaṃ, dhanalābhañca brāhmaṇa; Yā vutti vinipātena, adhammacaraṇena vā.",
      "english": "",
      "sinhala": ""
    },
    {
      "number": 63,
      "pali": "Api ce pattamādāya, anagāro paribbaje; Sāyeva jīvikā seyyo, yā cādhammena esanā.",
      "english": "",
      "sinhala": ""
    },
    {
      "number": 64,
      "pali": "Api ce pattamādāya, anagāro paribbaje; Aññaṃ ahiṃsayaṃ loke, api rajjena taṃ varaṃ.",
      "english": "",
      "sinhala": ""
    },
    {
      "number": 65,
      "pali": "Balaṃ cando balaṃ suriyo, balaṃ samaṇabrāhmaṇā; Balaṃ velā samuddassa, balātibalamitthiyo.",
      "english": "",
      "sinhala": ""
    },
    {
      "number": 66,
      "pali": "Yathā uggatapaṃ santaṃ, isiṃ lomasakassapaṃ; Pitu atthā candavatī, vājapeyyaṃ [vācapeyyaṃ (pī. ka.)] ayājayi.",
      "english": "",
      "sinhala": ""
    },
    {
      "number": 67,
      "pali": "Taṃ lobhapakataṃ kammaṃ, kaṭukaṃ kāmahetukaṃ; Tassa mūlaṃ gavesissaṃ, checchaṃ rāgaṃ sabandhanaṃ.",
      "english": "",
      "sinhala": ""
    },
    {
      "number": 68,
      "pali": "Dhiratthu kāme subahūpi loke, tapova seyyo kāmaguṇehi rāja; Tapo karissāmi pahāya kāme, taveva raṭṭhaṃ candavatī ca hotūti. Lomasakassapajātakaṃ sattamaṃ.",
      "english": "",
      "sinhala": ""
    },
    {
      "number": 69,
      "pali": "Kāsāyavatthe sakuṇe vadāmi, duve duve nandamane [nandimane (sī. pī.)] carante; Kaṃ aṇḍajaṃ aṇḍajā mānusesu, jātiṃ pasaṃsanti tadiṅgha brūtha.",
      "english": "",
      "sinhala": "",
      "paliTitle": "434. Cakkavākajātakaṃ (8)"
    },
    {
      "number": 70,
      "pali": "Amhe manussesu manussahiṃsa, anubbate [anupubbake (ka.)] cakkavāke vadanti; Kalyāṇabhāvamhe [bhāva’mha (sī. pī.)] dijesu sammatā, abhirūpā [abhītarūpā (sī. syā. pī.)] vicarāma aṇṇave. ( ) [(na ghāsahetūpi karoma pāpaṃ) (ka.)]",
      "english": "",
      "sinhala": ""
    },
    {
      "number": 71,
      "pali": "Kiṃ aṇṇave kāni phalāni bhuñje, maṃsaṃ kuto khādatha cakkavākā; Kiṃ bhojanaṃ bhuñjatha vo anomā [abhiṇhaṃ (ka.)], balañca vaṇṇo ca anapparūpā [anapparūpo (sī. syā. pī.)].",
      "english": "",
      "sinhala": ""
    },
    {
      "number": 72,
      "pali": "Na aṇṇave santi phalāni dhaṅka, maṃsaṃ kuto khādituṃ cakkavāke; Sevālabhakkhamha [bhakkhimha (ka.)] apāṇabhojanā [avākabhojanā (sī. pī.)], na ghāsahetūpi karoma pāpaṃ.",
      "english": "",
      "sinhala": ""
    },
    {
      "number": 73,
      "pali": "Na me idaṃ ruccati cakkavāka, asmiṃ bhave bhojanasannikāso; Ahosi pubbe tato me aññathā, icceva me vimati ettha jātā.",
      "english": "",
      "sinhala": ""
    },
    {
      "number": 74,
      "pali": "Ahampi maṃsāni phalāni bhuñje, annāni ca loṇiyateliyāni; Rasaṃ manussesu labhāmi bhottuṃ, sūrova saṅgāmamukhaṃ vijetvā; Na ca me tādiso vaṇṇo, cakkavāka yathā tava.",
      "english": "",
      "sinhala": ""
    },
    {
      "number": 75,
      "pali": "Asuddhabhakkhosi khaṇānupātī, kicchena te labbhati annapānaṃ; Na tussasī rukkhaphalehi dhaṅka, maṃsāni vā yāni susānamajjhe.",
      "english": "",
      "sinhala": ""
    },
    {
      "number": 76,
      "pali": "Yo sāhasena adhigamma bhoge, paribhuñjati dhaṅka khaṇānupātī; Tato upakkosati naṃ sabhāvo, upakkuṭṭho vaṇṇabalaṃ jahāti.",
      "english": "",
      "sinhala": ""
    },
    {
      "number": 77,
      "pali": "Appampi ce nibbutiṃ bhuñjatī yadi, asāhasena aparūpaghātī [asāhasenānupaghātino (ka.)]; Balañca vaṇṇo ca tadassa hoti, na hi sabbo āhāramayena vaṇṇoti. Cakkavākajātakaṃ aṭṭhamaṃ.",
      "english": "",
      "sinhala": ""
    },
    {
      "number": 78,
      "pali": "Sutitikkhaṃ araññamhi, pantamhi sayanāsane; Ye ca gāme titikkhanti, te uḷāratarā tayā.",
      "english": "",
      "sinhala": "",
      "paliTitle": "435. Haliddirāgajātakaṃ (9)"
    },
    {
      "number": 79,
      "pali": "Araññā gāmamāgamma, kiṃsīlaṃ kiṃvataṃ ahaṃ; Purisaṃ tāta seveyyaṃ, taṃ me akkhāhi pucchito.",
      "english": "",
      "sinhala": ""
    },
    {
      "number": 80,
      "pali": "Yo te [yo taṃ (syā. jā. 1.4.190 araññajātakepi)] vissāsaye tāta, vissāsañca khameyya te; Sussūsī ca titikkhī ca, taṃ bhajehi ito gato.",
      "english": "",
      "sinhala": ""
    },
    {
      "number": 81,
      "pali": "Yassa kāyena vācāya, manasā natthi dukkaṭaṃ; Urasīva patiṭṭhāya, taṃ bhajehi ito gato.",
      "english": "",
      "sinhala": ""
    },
    {
      "number": 82,
      "pali": "Yo ca dhammena carati, carantopi na maññati; Visuddhakāriṃ sappaññaṃ, taṃ bhajehi ito gato.",
      "english": "",
      "sinhala": ""
    },
    {
      "number": 83,
      "pali": "Haliddirāgaṃ kapicittaṃ, purisaṃ rāgavirāginaṃ; Tādisaṃ tāta mā sevi, nimmanussampi ce siyā.",
      "english": "",
      "sinhala": ""
    },
    {
      "number": 84,
      "pali": "Āsīvisaṃva kupitaṃ, mīḷhalittaṃ mahāpathaṃ; Ārakā parivajjehi, yānīva visamaṃ pathaṃ.",
      "english": "",
      "sinhala": ""
    },
    {
      "number": 85,
      "pali": "Anatthā tāta vaḍḍhanti, bālaṃ accupasevato; Māssu bālena saṃgacchi, amitteneva sabbadā.",
      "english": "",
      "sinhala": ""
    },
    {
      "number": 86,
      "pali": "Taṃ tāhaṃ tāta yācāmi, karassu vacanaṃ mama; Māssu bālena saṃgacchi [saṃgañchi (sī. pī.)], dukkho bālehi saṅgamoti. Haliddirāgajātakaṃ navamaṃ.",
      "english": "",
      "sinhala": ""
    },
    {
      "number": 87,
      "pali": "Kuto nu āgacchatha bho tayo janā, svāgatā etha [svāgataṃ ettha (sī. pī.)] nisīdathāsane; Kaccittha bhonto kusalaṃ anāmayaṃ, cirassamabbhāgamanaṃ hi vo idha.",
      "english": "",
      "sinhala": "",
      "paliTitle": "436. Samuggajātakaṃ (10)"
    },
    {
      "number": 88,
      "pali": "Ahameva eko idha majja patto, na cāpi me dutiyo koci vijjati; Kimeva sandhāya te bhāsitaṃ ise, ‘‘kuto nu āgacchatha bho tayo janā’’.",
      "english": "",
      "sinhala": ""
    },
    {
      "number": 89,
      "pali": "Tuvañca eko bhariyā ca te piyā, samuggapakkhittanikiṇṇamantare; Sā rakkhitā kucchigatāva [kucchigatā ca (ka.)] te sadā, vāyussa [harissa (ka.)] puttena sahā tahiṃ ratā.",
      "english": "",
      "sinhala": ""
    },
    {
      "number": 90,
      "pali": "Saṃviggarūpo isinā viyākato [pabyākato (ka.), byākato (syā. pī.)], so dānavo tattha samuggamuggili; Addakkhi bhariyaṃ suci māladhāriniṃ, vāyussa puttena sahā tahiṃ rataṃ.",
      "english": "",
      "sinhala": ""
    },
    {
      "number": 91,
      "pali": "Sudiṭṭharūpamuggatapānuvattinā [sudiṭṭharūpuggatapānuvattinā (sī. syā. pī.)], hīnā narā ye pamadāvasaṃ gatā; Yathā have pāṇarivettha rakkhitā, duṭṭhā mayī aññamabhippamodayi.",
      "english": "",
      "sinhala": ""
    },
    {
      "number": 92,
      "pali": "Divā ca ratto ca mayā upaṭṭhitā, tapassinā jotirivā vane vasaṃ; Sā dhammamukkamma adhammamācari, akiriyarūpo pamadāhi santhavo.",
      "english": "",
      "sinhala": ""
    },
    {
      "number": 93,
      "pali": "Sarīramajjhamhi ṭhitātimaññahaṃ, mayhaṃ ayanti asatiṃ asaññataṃ; Sā dhammamukkamma adhammamācari, akiriyarūpo pamadāhi santhavo.",
      "english": "",
      "sinhala": ""
    },
    {
      "number": 94,
      "pali": "Surakkhitaṃ meti kathaṃ nu vissase, anekacittāsu na hatthi [anekacittā puna hettha (ka.)] rakkhaṇā; Etā hi pātālapapātasannibhā, etthappamatto byasanaṃ nigacchati.",
      "english": "",
      "sinhala": ""
    },
    {
      "number": 95,
      "pali": "Tasmā hi te sukhino vītasokā, ye mātugāmehi caranti nissaṭā; Etaṃ sivaṃ uttamamābhipatthayaṃ, na mātugāmehi kareyya santhavanti. Samuggajātakaṃ dasamaṃ.",
      "english": "",
      "sinhala": ""
    },
    {
      "number": 96,
      "pali": "Na kho me ruccati āḷi, pūtimaṃsassa pekkhanā; Etādisā sakhārasmā, ārakā parivajjaye.",
      "english": "",
      "sinhala": "",
      "paliTitle": "437. Pūtimaṃsajātakaṃ (11)"
    },
    {
      "number": 97,
      "pali": "Ummattikā ayaṃ veṇī, vaṇṇeti patino sakhiṃ; Pajjhāyi [pajjhāti (sī. pī.), pajjhāyati (sī. niyya)] paṭigacchantiṃ, āgataṃ meṇḍa [meḷa (sī. pī.)] mātaraṃ.",
      "english": "",
      "sinhala": ""
    },
    {
      "number": 98,
      "pali": "Tvaṃ khosi samma ummatto, dummedho avicakkhaṇo; Yo tvaṃ [so tvaṃ (syā.)] matālayaṃ katvā, akālena vipekkhasi.",
      "english": "",
      "sinhala": ""
    },
    {
      "number": 99,
      "pali": "Na akāle vipekkheyya, kāle pekkheyya paṇḍito; Pūtimaṃsova pajjhāyi [pajjhāti (sī. pī.), pajjhāyati (sī. niyya)], yo akāle vipekkhati.",
      "english": "",
      "sinhala": ""
    },
    {
      "number": 100,
      "pali": "Piyaṃ kho āḷi me hotu, puṇṇapattaṃ dadāhi me; Pati sañjīvito mayhaṃ, eyyāsi piyapucchikā [pucchitā (syā. ka.)].",
      "english": "",
      "sinhala": ""
    },
    {
      "number": 101,
      "pali": "Piyaṃ kho āḷi te hotu, puṇṇapattaṃ dadāmi te; Mahatā parivārena [parihārena (syā.)], essaṃ [esaṃ (sī. pī.)] kayirāhi [kayirāsi (pī.)] bhojanaṃ.",
      "english": "",
      "sinhala": ""
    },
    {
      "number": 102,
      "pali": "Kīdiso tuyhaṃ parivāro, yesaṃ kāhāmi bhojanaṃ; Kiṃnāmakā ca te sabbe, taṃ [te (sī. syā. pī.)] me akkhāhi pucchitā.",
      "english": "",
      "sinhala": ""
    },
    {
      "number": 103,
      "pali": "Māliyo caturakkho ca, piṅgiyo atha jambuko; Ediso mayhaṃ parivāro, tesaṃ kayirāhi [kayirāsi (pī.)] bhojanaṃ.",
      "english": "",
      "sinhala": ""
    },
    {
      "number": 104,
      "pali": "Nikkhantāya agārasmā, bhaṇḍakampi vinassati; Ārogyaṃ āḷino vajjaṃ [vacchaṃ (?)], idheva vasa māgamāti. Pūtimaṃsajātakaṃ ekādasamaṃ.",
      "english": "",
      "sinhala": ""
    },
    {
      "number": 105,
      "pali": "Yo te puttake akhādi, dinnabhatto adūsake; Tasmiṃ dāṭhaṃ nipātehi, mā te muccittha jīvato.",
      "english": "",
      "sinhala": "",
      "paliTitle": "438. Daddarajātakaṃ (12)"
    },
    {
      "number": 106,
      "pali": "Ākiṇṇaluddo puriso, dhāticelaṃva makkhito; Padesaṃ taṃ na passāmi, yattha dāṭhaṃ nipātaye.",
      "english": "",
      "sinhala": ""
    },
    {
      "number": 107,
      "pali": "Akataññussa posassa, niccaṃ vivaradassino; Sabbaṃ ce pathaviṃ dajjā, neva naṃ abhirādhaye.",
      "english": "",
      "sinhala": ""
    },
    {
      "number": 108,
      "pali": "Kinnu subāhu taramānarūpo, paccāgatosi saha māṇavena; Kiṃ kiccamatthaṃ idhamatthi tuyhaṃ, akkhāhi me pucchito etamatthaṃ.",
      "english": "",
      "sinhala": ""
    },
    {
      "number": 109,
      "pali": "Yo te sakhā daddaro sādhurūpo, tassa vadhaṃ parisaṅkāmi ajja; Purisassa kammāyatanāni sutvā, nāhaṃ sukhiṃ daddaraṃ ajja maññe.",
      "english": "",
      "sinhala": ""
    },
    {
      "number": 110,
      "pali": "Kānissa kammāyatanāni assu, purisassa vuttisamodhānatāya; Kaṃ vā paṭiññaṃ purisassa sutvā, parisaṅkasi daddaraṃ māṇavena.",
      "english": "",
      "sinhala": ""
    },
    {
      "number": 111,
      "pali": "Ciṇṇā kaliṅgā caritā vaṇijjā, vettācaro saṅkupathopi ciṇṇo; Naṭehi ciṇṇaṃ saha vākurehi [vākarehi (pī. sī. niyya), vāgurehi (?)], daṇḍena yuddhampi samajjamajjhe.",
      "english": "",
      "sinhala": ""
    },
    {
      "number": 112,
      "pali": "Baddhā kulīkā [kuliṅkā (sī. pī.)] mitamāḷhakena, akkhā jitā [akkhācitā (sī. aṭṭha.)] saṃyamo abbhatīto; Abbāhitaṃ [appahitaṃ (sī. syā.), abbūhitaṃ (pī. sī. niyya)] pubbakaṃ [pupphakaṃ (sī. syā.)] aḍḍharattaṃ, hatthā daḍḍhā piṇḍapaṭiggahena.",
      "english": "",
      "sinhala": ""
    },
    {
      "number": 113,
      "pali": "Tānissa kammāyatanāni assu, purisassa vuttisamodhānatāya; Yathā ayaṃ dissati lomapiṇḍo, gāvo hatā kiṃ pana daddarassāti. Daddarajātakaṃ dvādasamaṃ. Navakanipātaṃ niṭṭhitaṃ. Tassuddānaṃ – Varagijjha samajjana haṃsavaro, nidhisavhaya hārita pāṭaliko; Ajarāmara dhaṅka titikkha kuto, atha dvādasa pekkhana daddaribhīti.",
      "english": "",
      "sinhala": ""
    }
  ],
  "footer": {
    "pali": "",
    "english": "",
    "sinhala": ""
  }
}