{
  "id": "ja.13",
  "title": {
    "pali": "Terasakanipāto",
    "english": "",
    "sinhala": ""
  },
  "sections": [
    {
      "number": 1,
      "pali": "Ahāsi [āhāsi (?)] me ambaphalāni pubbe, aṇūni thūlāni ca brahmacāri; Teheva mantehi na dāni tuyhaṃ, dumapphalā pātubhavanti brahme.",
      "english": "",
      "sinhala": "",
      "paliTitle": "474. Ambajātakaṃ (1)",
      "nipataTitle": "Terasakanipāto"
    },
    {
      "number": 2,
      "pali": "Nakkhattayogaṃ paṭimānayāmi, khaṇaṃ muhuttañca mante na passaṃ [khaṇaṃ muhuttaṃ na maṃ tosayanti (sī. pī.)]; Nakkhattayogañca khaṇañca laddhā, addhāharissambaphalaṃ [athāharissambaphalaṃ (sī. pī.)] pahūtaṃ.",
      "english": "",
      "sinhala": ""
    },
    {
      "number": 3,
      "pali": "Nakkhattayogaṃ na pure abhāṇi, khaṇaṃ muhuttaṃ na pure asaṃsi; Sayaṃ harī [athāharī (sī. syā. pī.)] ambaphalaṃ pahūtaṃ, vaṇṇena gandhena rasenupetaṃ.",
      "english": "",
      "sinhala": ""
    },
    {
      "number": 4,
      "pali": "Mantābhijappena pure hi [pura’ssa (sī. pī.), purepi (syā.)] tuyhaṃ, dumapphalā pātubhavanti brahme; Svājja na pāresi jappampi mantaṃ [japampi mante (sī. pī.)], ayaṃ so ko nāma tavajja dhammo.",
      "english": "",
      "sinhala": ""
    },
    {
      "number": 5,
      "pali": "Caṇḍālaputto mama sampadāsi, dhammena mante pakatiñca saṃsi; Mā cassu me pucchito nāmagottaṃ, guyhittho atthaṃ [mā taṃ (sī. syā. pī.)] vijaheyya manto [vijaheyyumantā (syā.)].",
      "english": "",
      "sinhala": ""
    },
    {
      "number": 6,
      "pali": "Sohaṃ janindena janamhi puṭṭho, makkhābhibhūto alikaṃ abhāṇiṃ; ‘‘Mantā ime brāhmaṇassā’’ti micchā, pahīnamanto kapaṇo rudāmi.",
      "english": "",
      "sinhala": ""
    },
    {
      "number": 7,
      "pali": "Eraṇḍā pucimandā vā, atha vā pālibhaddakā; Madhuṃ madhutthiko vinde, so hi tassa dumuttamo.",
      "english": "",
      "sinhala": ""
    },
    {
      "number": 8,
      "pali": "Khattiyā brāhmaṇā vessā, suddā caṇḍālapukkusā; Yamhā dhammaṃ vijāneyya, so hi tassa naruttamo.",
      "english": "",
      "sinhala": ""
    },
    {
      "number": 9,
      "pali": "Imassa daṇḍañca vadhañca datvā, gale gahetvā khalayātha [balayātha (syā.), galayātha (ka.)] jammaṃ; Yo uttamatthaṃ kasirena laddhaṃ, mānātimānena vināsayittha.",
      "english": "",
      "sinhala": ""
    },
    {
      "number": 10,
      "pali": "Yathā samaṃ maññamāno pateyya, sobbhaṃ guhaṃ narakaṃ pūtipādaṃ; Rajjūti vā akkame kaṇhasappaṃ, andho yathā jotimadhiṭṭhaheyya; Evampi maṃ tvaṃ khalitaṃ sapañña [sapaññā (pī.)], pahīnamantassa punappadāhi [puna sampadāhi (syā.), punappasīda (sī. pī.)].",
      "english": "",
      "sinhala": ""
    },
    {
      "number": 11,
      "pali": "Dhammena mantaṃ [mante (sī. syā. pī.)] tava sampadāsiṃ, tuvampi dhammena [tvampi dhammeneva (ka.)] pariggahesi; Pakatimpi te attamano asaṃsiṃ, dhamme ṭhitaṃ taṃ [patiṭṭhaṃ (ka.)] na jaheyya manto.",
      "english": "",
      "sinhala": ""
    },
    {
      "number": 12,
      "pali": "Yo bāla mantaṃ [balamantaṃ (ka.)] kasirena laddhaṃ, yaṃ dullabhaṃ ajja manussaloke; Kiñcāpi laddhā jīvituṃ appapañño [kicchā laddhaṃ jīvikaṃ appapañño (sī. syā.), kacchāpi laddhā jīvikaṃ appañña (pī.)], vināsayī alikaṃ bhāsamāno.",
      "english": "",
      "sinhala": ""
    },
    {
      "number": 13,
      "pali": "Bālassa mūḷhassa akataññuno ca, musā bhaṇantassa asaññatassa; Mante mayaṃ tādisake na dema, kuto mantā gaccha na mayha ruccasīti. Ambajātakaṃ paṭhamaṃ.",
      "english": "",
      "sinhala": ""
    },
    {
      "number": 14,
      "pali": "Kuṭhārihattho [kudhārihattho (ka.)] puriso, vanamogayha tiṭṭhasi; Puṭṭho me samma akkhāhi, kiṃ dāruṃ chetumicchasi.",
      "english": "",
      "sinhala": "",
      "paliTitle": "475. Phandanajātakaṃ (2)"
    },
    {
      "number": 15,
      "pali": "Isso [iso (sī.), īso (syā. pī.)] vanāni carasi, samāni visamāni ca; Puṭṭho me samma akkhāhi, kiṃ dāruṃ nemiyā daḷhaṃ.",
      "english": "",
      "sinhala": ""
    },
    {
      "number": 16,
      "pali": "Neva sālo na khadiro, nāssakaṇṇo kuto dhavo; Rukkho ca [rukkhova (sī. pī.)] phandano nāma, taṃ dāruṃ nemiyā daḷhaṃ.",
      "english": "",
      "sinhala": ""
    },
    {
      "number": 17,
      "pali": "Kīdisānissa pattāni, khandho vā pana kīdiso; Puṭṭho me samma akkhāhi, yathā jānemu phandanaṃ.",
      "english": "",
      "sinhala": ""
    },
    {
      "number": 18,
      "pali": "Yassa sākhā palambanti, namanti na ca bhañjare; So rukkho phandano nāma, yassa mūle ahaṃ ṭhito.",
      "english": "",
      "sinhala": ""
    },
    {
      "number": 19,
      "pali": "Arānaṃ cakkanābhīnaṃ, īsānemirathassa ca; Sabbassa te kammaniyo, ayaṃ hessati phandano.",
      "english": "",
      "sinhala": ""
    },
    {
      "number": 20,
      "pali": "Iti phandanarukkhopi, tāvade ajjhabhāsatha; Mayhampi vacanaṃ atthi, bhāradvāja suṇohi me.",
      "english": "",
      "sinhala": ""
    },
    {
      "number": 21,
      "pali": "Issassa [imassa (ka. sī. ka.)] upakkhandhamhā [upakhandhamhā (ka. sī. pī. ka.)], ukkacca caturaṅgulaṃ; Tena nemiṃ pasāresi [pariharesi (sī. pī.)], evaṃ daḷhataraṃ siyā.",
      "english": "",
      "sinhala": ""
    },
    {
      "number": 22,
      "pali": "Iti phandanarukkhopi, veraṃ appesi tāvade; Jātānañca ajātānaṃ, issānaṃ dukkhamāvahi.",
      "english": "",
      "sinhala": ""
    },
    {
      "number": 23,
      "pali": "Iccevaṃ [icceva (sī. pī.)] phandano issaṃ, isso ca pana phandanaṃ; Aññamaññaṃ vivādena, aññamaññamaghātayuṃ.",
      "english": "",
      "sinhala": ""
    },
    {
      "number": 24,
      "pali": "Evameva manussānaṃ, vivādo yattha jāyati; Mayūranaccaṃ naccanti, yathā te issaphandanā.",
      "english": "",
      "sinhala": ""
    },
    {
      "number": 25,
      "pali": "Taṃ vo vadāmi bhaddaṃ vo [bhaddante (ka.)], yāvantettha samāgatā; Sammodatha mā vivadatha [māvivadittha (sī. syā. pī.)], mā hotha issaphandanā.",
      "english": "",
      "sinhala": ""
    },
    {
      "number": 26,
      "pali": "Sāmaggimeva [sāmagyameva (syā. ka.)] sikkhetha, buddhehetaṃ pasaṃsitaṃ; Sāmaggirato dhammaṭṭho, yogakkhemā na dhaṃsatīti. Phandanajātakaṃ dutiyaṃ.",
      "english": "",
      "sinhala": ""
    },
    {
      "number": 27,
      "pali": "Idheva haṃsa nipata, piyaṃ me tava dassanaṃ; Issarosi anuppatto, yamidhatthi pavedaya.",
      "english": "",
      "sinhala": "",
      "paliTitle": "476. Javanahaṃsajātakaṃ (3)"
    },
    {
      "number": 28,
      "pali": "Savanena ekassa piyā bhavanti, disvā panekassa viyeti [vineti (syā.), viheti (pī.), vigeti (ka. aṭṭha.)] chando; Disvā ca sutvā ca piyā bhavanti, kaccinnu me pīyasi [piyyasi (sī. pī.)] dassanena.",
      "english": "",
      "sinhala": ""
    },
    {
      "number": 29,
      "pali": "Savanena piyo mesi, bhiyyo cāgamma dassanaṃ; Evaṃ piyadassano me [evaṃ piyadassano samāno (sī. syā. pī.)], vasa haṃsa mamantike [mama santike (sī. syā. pī.)].",
      "english": "",
      "sinhala": ""
    },
    {
      "number": 30,
      "pali": "Vaseyyāma tavāgāre, niccaṃ sakkatapūjitā; Matto ca ekadā vajje [vajjā (sī. pī.)], ‘‘haṃsarājaṃ pacantu me’’.",
      "english": "",
      "sinhala": ""
    },
    {
      "number": 31,
      "pali": "Dhiratthu taṃ majjapānaṃ, yaṃ me piyataraṃ tayā; Na cāpi majjaṃ pissāmi [pivissāmi (syā.), pāyāmi (sī. pī.)], yāva me vacchasī ghare.",
      "english": "",
      "sinhala": ""
    },
    {
      "number": 32,
      "pali": "Suvijānaṃ siṅgālānaṃ, sakuṇānañca [sakuntānañca (sī. syā. pī.)] vassitaṃ; Manussavassitaṃ rāja, dubbijānataraṃ tato.",
      "english": "",
      "sinhala": ""
    },
    {
      "number": 33,
      "pali": "Api ce maññatī poso, ñāti mitto sakhāti vā; Yo pubbe sumano hutvā, pacchā sampajjate diso.",
      "english": "",
      "sinhala": ""
    },
    {
      "number": 34,
      "pali": "Yasmiṃ mano nivisati, avidūre sahāpi so; Santikepi hi so dūre, yasmiṃ nāvisate [yasmā vivasate (sī. syā. pī.)] mano.",
      "english": "",
      "sinhala": ""
    },
    {
      "number": 35,
      "pali": "Antopi so hoti pasannacitto, pāraṃ samuddassa pasannacitto; Antopi so hoti paduṭṭhacitto, pāraṃ samuddassa paduṭṭhacitto.",
      "english": "",
      "sinhala": ""
    },
    {
      "number": 36,
      "pali": "Saṃvasantā vivasanti, ye disā te rathesabha; Ārā santo saṃvasanti, manasā raṭṭhavaḍḍhana.",
      "english": "",
      "sinhala": ""
    },
    {
      "number": 37,
      "pali": "Aticiraṃ nivāsena, piyo bhavati appiyo; Āmanta kho taṃ gacchāma [gacchāmi (syā.)], purā te homa appiyā [homi appiyo (syā.)].",
      "english": "",
      "sinhala": ""
    },
    {
      "number": 38,
      "pali": "Evaṃ ce yācamānānaṃ, añjaliṃ nāvabujjhasi; Paricārakānaṃ sataṃ [santānaṃ (sī. syā.), sattānaṃ (pī.)], vacanaṃ na karosi no; Evaṃ taṃ abhiyācāma, puna kayirāsi pariyāyaṃ.",
      "english": "",
      "sinhala": ""
    },
    {
      "number": 39,
      "pali": "Evaṃ ce no viharataṃ, antarāyo na hessati; Tuyhañcāpi [vāpi (syā. pī. ka.)] mahārāja, mayhañca [vā (bahūsu)] raṭṭhavaḍḍhana; Appeva nāma passemu [passema (sī. syā. pī.)], ahoratānamaccayeti. Javanahaṃsajātakaṃ tatiyaṃ.",
      "english": "",
      "sinhala": ""
    },
    {
      "number": 40,
      "pali": "Na te kaṭṭhāni bhinnāni, na te udakamābhataṃ; Aggīpi te na hāpito [hāsito (sī. syā.)], kiṃ nu mandova jhāyasi.",
      "english": "",
      "sinhala": "",
      "paliTitle": "477. Cūḷanāradajātakaṃ (4)"
    },
    {
      "number": 41,
      "pali": "Na ussahe vane vatthuṃ, kassapāmantayāmi taṃ; Dukkho vāso araññasmiṃ, raṭṭhaṃ icchāmi gantave.",
      "english": "",
      "sinhala": ""
    },
    {
      "number": 42,
      "pali": "Yathā ahaṃ ito gantvā, yasmiṃ janapade vasaṃ; Ācāraṃ brahme [brahmaṃ (ka.)] sikkheyyaṃ, taṃ dhammaṃ anusāsa maṃ.",
      "english": "",
      "sinhala": ""
    },
    {
      "number": 43,
      "pali": "Sace araññaṃ hitvāna, vanamūlaphalāni ca; Raṭṭhe rocayase vāsaṃ, taṃ dhammaṃ nisāmehi me.",
      "english": "",
      "sinhala": ""
    },
    {
      "number": 44,
      "pali": "Visaṃ mā paṭisevittho [paṭisevittha (syā. ka.)], papātaṃ parivajjaya; Paṅke ca mā visīdittho [paṅko ca mā visiyittho (ka.)], yatto cāsīvise care.",
      "english": "",
      "sinhala": ""
    },
    {
      "number": 45,
      "pali": "Kiṃ nu visaṃ papāto vā, paṅko vā brahmacārinaṃ; Kaṃ tvaṃ āsīvisaṃ brūsi, taṃ me akkhāhi pucchito;",
      "english": "",
      "sinhala": ""
    },
    {
      "number": 46,
      "pali": "Āsavo tāta lokasmiṃ, surā nāma pavuccati; Manuñño [manuññā (sī. syā. pī.)] surabhī vaggu, sādu [madhu (sī. syā.)] khuddarasūpamo [rasūpamā (sī. syā. pī.)]; Visaṃ tadāhu ariyā se, brahmacariyassa nārada.",
      "english": "",
      "sinhala": ""
    },
    {
      "number": 47,
      "pali": "Itthiyo tāta lokasmiṃ, pamattaṃ pamathenti tā; Haranti yuvino cittaṃ, tūlaṃ bhaṭṭhaṃva māluto; Papāto eso akkhāto, brahmacariyassa nārada.",
      "english": "",
      "sinhala": ""
    },
    {
      "number": 48,
      "pali": "Lābho siloko sakkāro, pūjā parakulesu ca; Paṅko eso ca [esova (sī. syā. pī.)] akkhāto, brahmacariyassa nārada.",
      "english": "",
      "sinhala": ""
    },
    {
      "number": 49,
      "pali": "Sasatthā [mahantā (syā. ka.)] tāta rājāno, āvasanti mahiṃ imaṃ; Te tādise manussinde, mahante tāta nārada.",
      "english": "",
      "sinhala": ""
    },
    {
      "number": 50,
      "pali": "Issarānaṃ adhipatīnaṃ, na tesaṃ pādato care; Āsīvisoti [āsīviso so (sī. pī.)] akkhāto, brahmacariyassa nārada.",
      "english": "",
      "sinhala": ""
    },
    {
      "number": 51,
      "pali": "Bhattattho bhattakāle ca [yaṃ (sī. pī.)], yaṃ gehamupasaṅkame; Yadettha kusalaṃ jaññā, tattha ghāsesanaṃ care.",
      "english": "",
      "sinhala": ""
    },
    {
      "number": 52,
      "pali": "Pavisitvā parakulaṃ, pānatthaṃ [pānattho (syā. pī.)] bhojanāya vā; Mitaṃ khāde mitaṃ bhuñje, na ca rūpe manaṃ kare.",
      "english": "",
      "sinhala": ""
    },
    {
      "number": 53,
      "pali": "Goṭṭhaṃ majjaṃ kirāṭañca [kirāsañca (sī. syā.), kirāsaṃ vā (pī.)], sabhā nikiraṇāni ca; Ārakā parivajjehi, yānīva visamaṃ pathanti. Cūḷanāradajātakaṃ catutthaṃ.",
      "english": "",
      "sinhala": ""
    },
    {
      "number": 54,
      "pali": "Dūte te brahme [dūte brāhmaṇa (ka.)] pāhesiṃ, gaṅgātīrasmi jhāyato; Tesaṃ puṭṭho na byākāsi, dukkhaṃ guyhamataṃ [guyhaṃ mataṃ (sī.), tuyhaṃ mataṃ (syā. ka.)] nu te.",
      "english": "",
      "sinhala": "",
      "paliTitle": "478. Dūtajātakaṃ (5)"
    },
    {
      "number": 55,
      "pali": "Sace te dukkhamuppajje, kāsīnaṃ raṭṭhavaḍḍhana; Mā kho naṃ tassa akkhāhi, yo taṃ dukkhā na mocaye.",
      "english": "",
      "sinhala": ""
    },
    {
      "number": 56,
      "pali": "Yo tassa [yo ca tathā (pī.)] dukkhajātassa, ekaṅgamapi bhāgaso [ekantamapi bhāsato (sī. pī.)]; Vippamoceyya dhammena, kāmaṃ tassa pavedaya [pavedaye (sī.)].",
      "english": "",
      "sinhala": ""
    },
    {
      "number": 57,
      "pali": "Suvijānaṃ siṅgālānaṃ, sakuṇānañca vassitaṃ; Manussavassitaṃ rāja, dubbijānataraṃ tato.",
      "english": "",
      "sinhala": ""
    },
    {
      "number": 58,
      "pali": "Api ce maññatī poso, ñāti mitto sakhāti vā; Yo pubbe sumano hutvā, pacchā sampajjate diso.",
      "english": "",
      "sinhala": ""
    },
    {
      "number": 59,
      "pali": "Yo attano dukkhamanānupuṭṭho, pavedaye jantu akālarūpe; Ānandino tassa bhavantimittā [bhavanta’mittā (sī. pī.)], hitesino tassa dukhī bhavanti.",
      "english": "",
      "sinhala": ""
    },
    {
      "number": 60,
      "pali": "Kālañca ñatvāna tathāvidhassa, medhāvīnaṃ ekamanaṃ viditvā; Akkheyya tibbāni [tippāni (sī. syā. pī.)] parassa dhīro, saṇhaṃ giraṃ atthavatiṃ pamuñce.",
      "english": "",
      "sinhala": ""
    },
    {
      "number": 61,
      "pali": "Sace ca jaññā avisayhamattano, na te hi mayhaṃ [nāyaṃ nīti mayha (sī. pī.)] sukhāgamāya; Ekova tibbāni saheyya dhīro, saccaṃ hirottappamapekkhamāno.",
      "english": "",
      "sinhala": ""
    },
    {
      "number": 62,
      "pali": "Ahaṃ raṭṭhāni vicaranto, nigame rājadhāniyo; Bhikkhamāno mahārāja, ācariyassa dhanatthiko.",
      "english": "",
      "sinhala": ""
    },
    {
      "number": 63,
      "pali": "Gahapatī rājapurise, mahāsāle ca brāhmaṇe; Alatthaṃ satta nikkhāni, suvaṇṇassa janādhipa; Te me naṭṭhā mahārāja, tasmā socāmahaṃ bhusaṃ.",
      "english": "",
      "sinhala": ""
    },
    {
      "number": 64,
      "pali": "Purisā te mahārāja, manasānuvicintitā; Nālaṃ dukkhā pamocetuṃ, tasmā tesaṃ na byāhariṃ.",
      "english": "",
      "sinhala": ""
    },
    {
      "number": 65,
      "pali": "Tvañca kho me mahārāja, manasānuvicintito; Alaṃ dukkhā pamocetuṃ, tasmā tuyhaṃ pavedayiṃ.",
      "english": "",
      "sinhala": ""
    },
    {
      "number": 66,
      "pali": "Tassādāsi pasannatto, kāsīnaṃ raṭṭhavaḍḍhano; Jātarūpamaye nikkhe, suvaṇṇassa catuddasāti. Dūtajātakaṃ pañcamaṃ.",
      "english": "",
      "sinhala": ""
    },
    {
      "number": 67,
      "pali": "Rājā kāliṅgo cakkavatti, dhammena pathavimanusāsaṃ [manusāsi (syā. ka.)]; Agamā [agamāsi (syā. ka.)] bodhisamīpaṃ, nāgena mahānubhāvena.",
      "english": "",
      "sinhala": "",
      "paliTitle": "479. Kāliṅgabodhijātakaṃ (6)"
    },
    {
      "number": 68,
      "pali": "Kāliṅgo bhāradvājo ca, rājānaṃ kāliṅgaṃ samaṇakolaññaṃ; Cakkaṃ vattayato pariggahetvā [pariṇetvā (pī.)], pañjalī idamavoca.",
      "english": "",
      "sinhala": ""
    },
    {
      "number": 69,
      "pali": "Paccoroha mahārāja, bhūmibhāgo yathā samaṇuggato [samanugīto (sī. syā. pī.)]; Idha anadhivarā buddhā, abhisambuddhā virocanti.",
      "english": "",
      "sinhala": ""
    },
    {
      "number": 70,
      "pali": "Padakkhiṇato āvaṭṭā, tiṇalatā asmiṃ bhūmibhāgasmiṃ; Pathaviyā nābhiyaṃ [puthuviyā ayaṃ (sī.), paṭhaviyā ayaṃ (syā.), puthaviyā’yaṃ (pī.)] maṇḍo, iti no sutaṃ mante mahārāja [sutaṃ mahārāja (sī. syā. pī.)].",
      "english": "",
      "sinhala": ""
    },
    {
      "number": 71,
      "pali": "Sāgarapariyantāya, mediniyā sabbabhūtadharaṇiyā; Pathaviyā ayaṃ maṇḍo, orohitvā namo karohi.",
      "english": "",
      "sinhala": ""
    },
    {
      "number": 72,
      "pali": "Ye te bhavanti nāgā ca, abhijātā ca kuñjarā; Ettāvatā padesaṃ te, nāgā neva mupayanti.",
      "english": "",
      "sinhala": ""
    },
    {
      "number": 73,
      "pali": "Abhijāto nāgo [abhijāto te nāgo (sī. pī. aṭṭha.)] kāmaṃ, pesehi kuñjaraṃ dantiṃ; Ettāvatā padeso [padeso ca (syā. ka.)], sakkā [na sakkā (syā.)] nāgena mupagantuṃ.",
      "english": "",
      "sinhala": ""
    },
    {
      "number": 74,
      "pali": "Taṃ sutvā rājā kāliṅgo, veyyañjanikavaco nisāmetvā; Sampesesi nāgaṃ ñassāma, mayaṃ yathimassidaṃ [yathā idaṃ (sī. syā. pī.)] vacanaṃ.",
      "english": "",
      "sinhala": ""
    },
    {
      "number": 75,
      "pali": "Sampesito ca raññā, nāgo koñcova abhinaditvāna; Paṭisakkitvā [paṭiosakkitvā (ka.)] nisīdi, garuṃva bhāraṃ asahamāno.",
      "english": "",
      "sinhala": ""
    },
    {
      "number": 76,
      "pali": "Kāliṅgabhāradvājo, nāgaṃ khīṇāyukaṃ viditvāna; Rājānaṃ kāliṅgaṃ, taramāno ajjhabhāsittha; Aññaṃ saṅkama nāgaṃ, nāgo khīṇāyuko mahārāja.",
      "english": "",
      "sinhala": ""
    },
    {
      "number": 77,
      "pali": "Taṃ sutvā kāliṅgo, taramāno saṅkamī nāgaṃ; Saṅkanteva raññe, nāgo tattheva pati [patito (ka.)] bhumyā; Veyyañjanikavaco, yathā tathā ahu nāgo.",
      "english": "",
      "sinhala": ""
    },
    {
      "number": 78,
      "pali": "Kāliṅgo rājā kāliṅgaṃ, brāhmaṇaṃ etadavoca; Tvameva asi sambuddho, sabbaññū sabbadassāvī.",
      "english": "",
      "sinhala": ""
    },
    {
      "number": 79,
      "pali": "Taṃ anadhivāsento kāliṅgaṃ [kāliṅgo (sī. syā. pī.)], brāhmaṇo idamavoca; Veyyañjanikā hi mayaṃ, buddhā sabbaññuno mahārāja.",
      "english": "",
      "sinhala": ""
    },
    {
      "number": 80,
      "pali": "Sabbaññū sabbavidū ca, buddhā na lakkhaṇena jānanti; Āgamabalasā [āgamapurisā (pī.)] hi mayaṃ, buddhā sabbaṃ pajānanti.",
      "english": "",
      "sinhala": ""
    },
    {
      "number": 81,
      "pali": "Mahayitvā sambodhiṃ [mahāyitvāna sambodhiṃ (sī. pī.), pahaṃsitvāna sambodhiṃ (syā.), mamāyitvāna taṃ bodhiṃ (ka.)], nānāturiyehi vajjamānehi; Mālāvilepanaṃ abhiharitvā [mālāgandhavilepanaṃ āharitvā (sī. pī.); pākāraparikkhepaṃ kāresi; atha rājā pāyāsi (sī. syā. pī.)] atha rājā manupāyāsi [pākāraparikkhepaṃ kāresi; atha rājā pāyāsi (sī. syā. pī.)].",
      "english": "",
      "sinhala": ""
    },
    {
      "number": 82,
      "pali": "Saṭṭhi vāhasahassāni, pupphānaṃ sannipātayi; Pūjesi rājā kāliṅgo, bodhimaṇḍamanuttaranti [varuttameti (sī.)]. Kāliṅgabodhijātakaṃ chaṭṭhaṃ.",
      "english": "",
      "sinhala": ""
    },
    {
      "number": 83,
      "pali": "Akittiṃ [akattiṃ (ka.)] disvā sammantaṃ, sakko bhūtapatī bravi; Kiṃ patthayaṃ mahābrahme, eko sammasi ghammani.",
      "english": "",
      "sinhala": "",
      "paliTitle": "480. Akittijātakaṃ (7)"
    },
    {
      "number": 84,
      "pali": "Dukkho punabbhavo sakka, sarīrassa ca bhedanaṃ; Sammohamaraṇaṃ dukkhaṃ, tasmā sammāmi vāsava.",
      "english": "",
      "sinhala": ""
    },
    {
      "number": 85,
      "pali": "Etasmiṃ te sulapite, patirūpe subhāsite; Varaṃ kassapa te dammi, yaṃ kiñci manasicchasi.",
      "english": "",
      "sinhala": ""
    },
    {
      "number": 86,
      "pali": "Varaṃ ce me ado sakka, sabbabhūtānamissara; Yena putte ca dāre ca, dhanadhaññaṃ piyāni ca; Laddhā narā na [laddhā naññāni (ka.)] tappanti, so lobho na mayī vase.",
      "english": "",
      "sinhala": ""
    },
    {
      "number": 87,
      "pali": "Etasmiṃ te sulapite, patirūpe subhāsite; Varaṃ kassapa te dammi, yaṃ kiñci manasicchasi.",
      "english": "",
      "sinhala": ""
    },
    {
      "number": 88,
      "pali": "Varaṃ ce me ado sakka, sabbabhūtānamissara; Khettaṃ vatthuṃ hiraññañca, gavassaṃ dāsaporisaṃ; Yena jātena jīyanti, so doso na mayī vase.",
      "english": "",
      "sinhala": ""
    },
    {
      "number": 89,
      "pali": "Etasmiṃ te sulapite, patirūpe subhāsite; Varaṃ kassapa te dammi, yaṃ kiñci manasicchasi.",
      "english": "",
      "sinhala": ""
    },
    {
      "number": 90,
      "pali": "Varaṃ ce me ado sakka, sabbabhūtānamissara; Bālaṃ na passe na suṇe, na ca bālena saṃvase; Bālenallāpa [bālenā’lāpa (?)] sallāpaṃ, na kare na ca rocaye.",
      "english": "",
      "sinhala": ""
    },
    {
      "number": 91,
      "pali": "Kiṃ nu te akaraṃ bālo, vada kassapa kāraṇaṃ; Kena kassapa bālassa, dassanaṃ nābhikaṅkhasi.",
      "english": "",
      "sinhala": ""
    },
    {
      "number": 92,
      "pali": "Anayaṃ nayati dummedho, adhurāyaṃ niyuñjati; Dunnayo seyyaso hoti, sammā vutto pakuppati; Vinayaṃ so na jānāti, sādhu tassa adassanaṃ.",
      "english": "",
      "sinhala": ""
    },
    {
      "number": 93,
      "pali": "Etasmiṃ te sulapite, patirūpe subhāsite; Varaṃ kassapa te dammi, yaṃ kiñci manasicchasi.",
      "english": "",
      "sinhala": ""
    },
    {
      "number": 94,
      "pali": "Varaṃ ce me ado sakka, sabbabhūtānamissara; Dhīraṃ passe suṇe dhīraṃ, dhīrena saha saṃvase; Dhīrenallāpasallāpaṃ, taṃ kare tañca rocaye.",
      "english": "",
      "sinhala": ""
    },
    {
      "number": 95,
      "pali": "Kiṃ nu te akaraṃ dhīro, vada kassapa kāraṇaṃ; Kena kassapa dhīrassa, dassanaṃ abhikaṅkhasi.",
      "english": "",
      "sinhala": ""
    },
    {
      "number": 96,
      "pali": "Nayaṃ nayati medhāvī, adhurāyaṃ na yuñjati; Sunayo seyyaso hoti, sammā vutto na kuppati; Vinayaṃ so pajānāti, sādhu tena samāgamo.",
      "english": "",
      "sinhala": ""
    },
    {
      "number": 97,
      "pali": "Etasmiṃ te sulapite, patirūpe subhāsite; Varaṃ kassapa te dammi, yaṃ kiñci manasicchasi.",
      "english": "",
      "sinhala": ""
    },
    {
      "number": 98,
      "pali": "Varaṃ ce me ado sakka, sabbabhūtānamissara; Tato ratyā vivasāne [vivasane (sī. syā. pī.)], sūriyuggamanaṃ [suriyassuggamanaṃ (sī. syā. pī.)] pati; Dibbā bhakkhā pātubhaveyyuṃ, sīlavanto ca yācakā.",
      "english": "",
      "sinhala": ""
    },
    {
      "number": 99,
      "pali": "Dadato me [dadato ca me (pī.)] na khīyetha, datvā nānutapeyyahaṃ; Dadaṃ cittaṃ pasādeyyaṃ, etaṃ sakka varaṃ vare.",
      "english": "",
      "sinhala": ""
    },
    {
      "number": 100,
      "pali": "Etasmiṃ te sulapite, patirūpe subhāsite; Varaṃ kassapa te dammi, yaṃ kiñci manasicchasi.",
      "english": "",
      "sinhala": ""
    },
    {
      "number": 101,
      "pali": "Varaṃ ce me ado sakka, sabbabhūtānamissara; Na maṃ puna upeyyāsi, etaṃ sakka varaṃ vare.",
      "english": "",
      "sinhala": ""
    },
    {
      "number": 102,
      "pali": "Bahūhi vatacariyāhi [vattacariyāhi (sī. syā. ka.)], narā ca atha nāriyo; Dassanaṃ abhikaṅkhanti, kiṃ nu me dassane bhayaṃ.",
      "english": "",
      "sinhala": ""
    },
    {
      "number": 103,
      "pali": "Taṃ tādisaṃ devavaṇṇaṃ [devavaṇṇiṃ (pī.)], sabbakāmasamiddhinaṃ; Disvā tapo pamajjeyya [disvā tapo pamajjeyyaṃ (sī. syā. pī.), disvānahaṃ pamajjeyyaṃ (cariyāpiṭakaṭṭhakathā)], etaṃ te dassane bhayanti. Akittijātakaṃ sattamaṃ.",
      "english": "",
      "sinhala": ""
    },
    {
      "number": 104,
      "pali": "Ahameva dubbhāsitaṃ bhāsi bālo, bhekovaraññe ahimavhāyamāno [mavhayāno (sī. pī.)]; Takkāriye sobbhamimaṃ [sobbhamhi ahaṃ (ka.)] patāmi, na kireva sādhu ativelabhāṇī [sādhūtyativelabhāṇī (ka.)].",
      "english": "",
      "sinhala": "",
      "paliTitle": "481. Takkāriyajātakaṃ (8)"
    },
    {
      "number": 105,
      "pali": "Pappoti macco ativelabhāṇī, bandhaṃ vadhaṃ sokapariddavañca; Attānameva garahāsi ettha, ācera yaṃ taṃ nikhaṇanti sobbhe.",
      "english": "",
      "sinhala": ""
    },
    {
      "number": 106,
      "pali": "Kimevahaṃ tuṇḍilamanupucchiṃ, kareyya saṃ [kareyyāsaṃ (syā.), kareyya sa (ka.), bhareyya saṃ (?)] bhātaraṃ kāḷikāyaṃ [kāḷikāya (syā. ka.)]; Naggovahaṃ [naggoca’haṃ (?)] vatthayugañca jīno, ayampi attho bahutādisova.",
      "english": "",
      "sinhala": ""
    },
    {
      "number": 107,
      "pali": "Yo yujjhamānānamayujjhamāno [yujjhamānena ayujjhamāno (ka.)], meṇḍantaraṃ accupatī kuliṅgo; So piṃsito meṇḍasirehi tattha, ayampi attho bahutādisova.",
      "english": "",
      "sinhala": ""
    },
    {
      "number": 108,
      "pali": "Caturo janā potthakamaggahesuṃ, ekañca posaṃ anurakkhamānā; Sabbeva te bhinnasirā sayiṃsu, ayampi attho bahutādisova.",
      "english": "",
      "sinhala": ""
    },
    {
      "number": 109,
      "pali": "Ajā yathā veḷugumbasmiṃ baddhā [bandhaṃ (syā. ka.)], avakkhipantī asimajjhagacchi; Teneva tassā galakāvakantaṃ [galayā vikantuṃ (ka.), galakaṃ vikantā (syā.)], ayampi attho bahutādisova.",
      "english": "",
      "sinhala": ""
    },
    {
      "number": 110,
      "pali": "Ime na devā na gandhabbaputtā, migā ime atthavasaṃ gatā me [atthavasābhatā ime (sī. syā. pī.)]; Ekañca naṃ sāyamāse pacantu, ekaṃ punappātarāse [ekañca naṃ pātarāse (ka. sī. pī.)] pacantu.",
      "english": "",
      "sinhala": ""
    },
    {
      "number": 111,
      "pali": "Sataṃ sahassāni dubhāsitāni, kalampi nāgghanti subhāsitassa; Dubbhāsitaṃ saṅkamāno kileso [kilissati (?)], tasmā tuṇhī kimpurisā [kiṃpuriso (sī. syā.)] na bālyā.",
      "english": "",
      "sinhala": ""
    },
    {
      "number": 112,
      "pali": "Yā mesā byāhāsi [byākāsi (sī. syā. pī.)] pamuñcathetaṃ, giriñca naṃ [giriṃ varaṃ (ka.)] himavantaṃ nayantu; Imañca kho dentu mahānasāya, pātova naṃ pātarāse pacantu.",
      "english": "",
      "sinhala": ""
    },
    {
      "number": 113,
      "pali": "Pajjunnanāthā pasavo, pasunāthā ayaṃ pajā; Tvaṃ nāthosi [tvaṃ-nātho’smi (sī. syā. pī.)] mahārāja, nāthohaṃ bhariyāya me [amha-nāthā mama bhariyā (ka. sī. syā.)]; Dvinnamaññataraṃ ñatvā, mutto gaccheyya pabbataṃ.",
      "english": "",
      "sinhala": ""
    },
    {
      "number": 114,
      "pali": "Na ve nindā suparivajjayetha [suparivajjayātha (syā.)], nānā janā sevitabbā janinda; Yeneva eko labhate pasaṃsaṃ, teneva añño labhate ninditāraṃ.",
      "english": "",
      "sinhala": ""
    },
    {
      "number": 115,
      "pali": "Sabbo loko paricitto aticitto [paracittena aticitto (sī. syā.), paracittena acitto (sī. aṭṭha.)], sabbo loko cittavā samhi citte; Paccekacittā puthu sabbasattā, kassīdha cittassa vase na vatte.",
      "english": "",
      "sinhala": ""
    },
    {
      "number": 116,
      "pali": "Tuṇhī ahū kimpuriso sabhariyo [abhāṇī (ka.)], yo dāni byāhāsi bhayassa bhīto; So dāni mutto sukhito arogo, vācākirevattavatī narānanti. Takkāriyajātakaṃ aṭṭhamaṃ.",
      "english": "",
      "sinhala": ""
    },
    {
      "number": 117,
      "pali": "Tassa [kassa (sī. pī.)] gāmavaraṃ dammi, nāriyo ca alaṅkatā; Yo [ko (sī. syā. pī.)] metaṃ migamakkhāti [makkhāsi (syā. ka.)], migānaṃ migamuttamaṃ.",
      "english": "",
      "sinhala": "",
      "paliTitle": "482. Rurumigarājajātakaṃ (9)"
    },
    {
      "number": 118,
      "pali": "Mayhaṃ gāmavaraṃ dehi, nāriyo ca alaṅkatā; Ahaṃ te migamakkhissaṃ, migānaṃ migamuttamaṃ.",
      "english": "",
      "sinhala": ""
    },
    {
      "number": 119,
      "pali": "Etasmiṃ vanasaṇḍasmiṃ, ambā sālā ca pupphitā; Indagopakasañchannā, ettheso tiṭṭhate migo.",
      "english": "",
      "sinhala": ""
    },
    {
      "number": 120,
      "pali": "Dhanuṃ advejjhaṃ [adejjhaṃ (sī. pī.), sarajjaṃ (ka.)] katvāna, usuṃ sannayhupāgami [sandhāyupāgami (sī. pī.)]; Migo ca disvā rājānaṃ, dūrato ajjhabhāsatha.",
      "english": "",
      "sinhala": ""
    },
    {
      "number": 121,
      "pali": "Āgamehi mahārāja, mā maṃ vijjhi rathesabha; Ko nu te idamakkhāsi, ettheso tiṭṭhate migo.",
      "english": "",
      "sinhala": ""
    },
    {
      "number": 122,
      "pali": "Esa pāpacaro poso, samma tiṭṭhati ārakā; Soyaṃ [so hi (sī. syā. pī.)] me idamakkhāsi, ettheso tiṭṭhate migo.",
      "english": "",
      "sinhala": ""
    },
    {
      "number": 123,
      "pali": "Saccaṃ kireva māhaṃsu, narā ekacciyā idha; Kaṭṭhaṃ niplavitaṃ seyyo, na tvevekacci yo naro.",
      "english": "",
      "sinhala": ""
    },
    {
      "number": 124,
      "pali": "Kiṃ nu ruru garahasi migānaṃ, kiṃ pakkhīnaṃ kiṃ pana mānusānaṃ; Bhayañhi maṃ vindatinapparūpaṃ, sutvāna taṃ mānusiṃ bhāsamānaṃ.",
      "english": "",
      "sinhala": ""
    },
    {
      "number": 125,
      "pali": "Yamuddhariṃ vāhane vuyhamānaṃ, mahodake salile sīghasote; Tatonidānaṃ bhayamāgataṃ mama, dukkho have rāja asabbhi saṅgamo.",
      "english": "",
      "sinhala": ""
    },
    {
      "number": 126,
      "pali": "Sohaṃ catuppattamimaṃ vihaṅgamaṃ, tanucchidaṃ hadaye ossajāmi; Hanāmi taṃ mittadubbhiṃ akiccakāriṃ [hanāmi mittaddu’makiccakāriṃ (sī. pī.)], yo tādisaṃ kammakataṃ na jāne.",
      "english": "",
      "sinhala": ""
    },
    {
      "number": 127,
      "pali": "Dhīrassa bālassa have janinda, santo vadhaṃ nappasaṃsanti jātu; Kāmaṃ gharaṃ gacchatu pāpadhammo, yañcassa bhaṭṭhaṃ tadetassa dehi; Ahañca te kāmakaro bhavāmi.",
      "english": "",
      "sinhala": ""
    },
    {
      "number": 128,
      "pali": "Addhā ruru aññataro sataṃ so [sataṃ’se (sī.)], yo dubbhato [dubbhino (syā.), dūbhato (pī.)] mānusassa na dubbhi; Kāmaṃ gharaṃ gacchatu pāpadhammo, yañcassa bhaṭṭhaṃ tadetassa dammi; Ahañca te kāmacāraṃ dadāmi.",
      "english": "",
      "sinhala": ""
    },
    {
      "number": 129,
      "pali": "Suvijānaṃ siṅgālānaṃ, sakuṇānañcavassitaṃ; Manussavassitaṃ rāja, dubbijānataraṃ tato.",
      "english": "",
      "sinhala": ""
    },
    {
      "number": 130,
      "pali": "Api ce maññatī poso, ñāti mitto sakhāti vā; Yo pubbe sumano hutvā, pacchā sampajjate diso.",
      "english": "",
      "sinhala": ""
    },
    {
      "number": 131,
      "pali": "Samāgatā jānapadā, negamā ca samāgatā; Migā sassāni khādanti, taṃ devo paṭisedhatu.",
      "english": "",
      "sinhala": ""
    },
    {
      "number": 132,
      "pali": "Kāmaṃ janapado māsi, raṭṭhañcāpi vinassatu; Na tvevāhaṃ ruruṃ dubbhe, datvā abhayadakkhiṇaṃ.",
      "english": "",
      "sinhala": ""
    },
    {
      "number": 133,
      "pali": "Mā me janapado āsi [mā maṃ janapado ahu (syā.)], raṭṭhañcāpi vinassatu; Na tvevāhaṃ [na tveva (ka. sī. ka.)] migarājassa, varaṃ datvā musā bhaṇeti. Rurumigarājajātakaṃ navamaṃ.",
      "english": "",
      "sinhala": ""
    },
    {
      "number": 134,
      "pali": "Āsīsetheva [āsiṃsetheva (sī. syā. pī.)] puriso, na nibbindeyya paṇḍito; Passāmi vohaṃ attānaṃ, yathā icchiṃ tathā ahu.",
      "english": "",
      "sinhala": "",
      "paliTitle": "483. Sarabhamigajātakaṃ (10)"
    },
    {
      "number": 135,
      "pali": "Āsīsetheva puriso, na nibbindeyya paṇḍito; Passāmi vohaṃ attānaṃ, udakā thalamubbhataṃ.",
      "english": "",
      "sinhala": ""
    },
    {
      "number": 136,
      "pali": "Vāyametheva puriso, na nibbindeyya paṇḍito; Passāmi vohaṃ attānaṃ, yathā icchiṃ tathā ahu.",
      "english": "",
      "sinhala": ""
    },
    {
      "number": 137,
      "pali": "Vāyametheva puriso, na nibbindeyya paṇḍito; Passāmi vohaṃ attānaṃ, udakā thalamubbhataṃ.",
      "english": "",
      "sinhala": ""
    },
    {
      "number": 138,
      "pali": "Dukkhūpanītopi naro sapañño, āsaṃ na chindeyya sukhāgamāya; Bahū hi phassā ahitā hitā ca, avitakkitā maccamupabbajanti [maccumupabbajanti (ka. sī. pī.), maccumupapajjanti (syā. ka.) ettha ‘‘avitakkitāpi phasso maccaṃ janaṃ upagacchantī’’ti attho].",
      "english": "",
      "sinhala": ""
    },
    {
      "number": 139,
      "pali": "Acintitampi bhavati, cintitampi vinassati; Na hi cintāmayā bhogā, itthiyā purisassa vā.",
      "english": "",
      "sinhala": ""
    },
    {
      "number": 140,
      "pali": "Sarabhaṃ giriduggasmiṃ, yaṃ tvaṃ anusarī pure; Alīnacittassa tuvaṃ, vikkantamanujīvasi [tava, vikkantaṃ jīvitaṃ labhi (ka.)].",
      "english": "",
      "sinhala": ""
    },
    {
      "number": 141,
      "pali": "Yo taṃ viduggā narakā samuddhari, silāya yoggaṃ sarabho karitvā; Dukkhūpanītaṃ maccumukhā pamocayi, alīnacittaṃ taṃ migaṃ [tameva (syā. ka.)] vadesi.",
      "english": "",
      "sinhala": ""
    },
    {
      "number": 142,
      "pali": "Kiṃ tvaṃ nu [tuvannu (sī. pī.)] tattheva tadā ahosi, udāhu te koci naṃ [taṃ (ka.)] etadakkhā; Vivaṭṭacchaddo nusi sabbadassī, ñāṇaṃ nu te brāhmaṇa bhiṃsarūpaṃ.",
      "english": "",
      "sinhala": ""
    },
    {
      "number": 143,
      "pali": "Na cevahaṃ tattha tadā ahosiṃ, na cāpi me koci naṃ [taṃ (ka.)] etadakkhā; Gāthāpadānañca subhāsitānaṃ, atthaṃ tadānenti janinda dhīrā.",
      "english": "",
      "sinhala": ""
    },
    {
      "number": 144,
      "pali": "Ādāya pattiṃ [pattaṃ (syā.), paṭṭiṃ (ka.)] paraviriyaghātiṃ, cāpe saraṃ kiṃ vicikicchase tuvaṃ; Nunno [nuṇṇo (ka. sī. syā.), tuṇṇo (ka.)] saro sarabhaṃ hantu khippaṃ, annañhi etaṃ varapañña rañño.",
      "english": "",
      "sinhala": ""
    },
    {
      "number": 145,
      "pali": "Addhā pajānāmi ahampi etaṃ, annaṃ migo brāhmaṇa khattiyassa; Pubbe katañca [pubbe ca kataṃ (ka.)] apacāyamāno, tasmā migaṃ sarabhaṃ no hanāmi.",
      "english": "",
      "sinhala": ""
    },
    {
      "number": 146,
      "pali": "Neso migo mahārāja, asureso disampati; Etaṃ hantvā manussinda, bhavassu amarādhipo.",
      "english": "",
      "sinhala": ""
    },
    {
      "number": 147,
      "pali": "Sace ca rājā [rāja (sī. syā. pī.)] vicikicchase tuvaṃ, hantuṃ migaṃ sarabhaṃ sahāyakaṃ [sahāyakaṃ me (sī. pī.)]; Saputtadāro naravīraseṭṭha [naraviriyaseṭṭha (sī. pī.)], gantvā [gantā (sī. pī. aṭṭha.)] tuvaṃ vetaraṇiṃ yamassa.",
      "english": "",
      "sinhala": ""
    },
    {
      "number": 148,
      "pali": "Kāmaṃ ahaṃ jānapadā ca sabbe, puttā ca dārā ca sahāyasaṅghā; Gacchemu taṃ vetaraṇiṃ yamassa, na tveva hañño mama pāṇado yo [pāṇada’ssa (sī. syā. pī.)].",
      "english": "",
      "sinhala": ""
    },
    {
      "number": 149,
      "pali": "Ayaṃ migo kicchagatassa mayhaṃ, ekassa kattā vivanasmi ghore; Taṃ tādisaṃ pubbakiccaṃ saranto, jānaṃ mahābrahme kathaṃ haneyyaṃ.",
      "english": "",
      "sinhala": ""
    },
    {
      "number": 150,
      "pali": "Mittābhirādhī cirameva jīva, rajjaṃ imaṃ dhammaguṇe [rajjampimaṃ cassa gaṇe (ka.)] pasāsa; Nārīgaṇehi paricāriyanto, modassu raṭṭhe tidiveva vāsavo.",
      "english": "",
      "sinhala": ""
    },
    {
      "number": 151,
      "pali": "Akkodhano niccapasannacitto, sabbātithī yācayogo bhavitvā [pāhunake karitvā (syā.), yācayogo viditvā (ka.)]; Datvā ca bhutvā ca yathānubhāvaṃ, anindito saggamupehi ṭhānanti. Sarabhamigajātakaṃ dasamaṃ. Terasakanipātaṃ niṭṭhitaṃ. Tassuddānaṃ – Varaamba kuṭhāri sahaṃsavaro, atharaññasmiṃ dūtakapañcamako; Atha bodhi akitti sutakkarinā, atha rurumigenaparo sarabhoti.",
      "english": "",
      "sinhala": ""
    }
  ],
  "footer": {
    "pali": "",
    "english": "",
    "sinhala": ""
  }
}