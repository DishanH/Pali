{
  "id": "ja.8",
  "title": {
    "pali": "Aṭṭhakanipāto",
    "english": "",
    "sinhala": ""
  },
  "sections": [
    {
      "number": 1,
      "pali": "Odātavatthā suci allakesā, kaccāni kiṃ kumbhimadhissayitvā [kumbhimapassayitvā (pī.)]; Piṭṭhā tilā dhovasi taṇḍulāni, tilodano hehiti kissa hetu.",
      "english": "",
      "sinhala": "",
      "paliTitle": "417. Kaccānijātakaṃ (1)",
      "nipataTitle": "Aṭṭhakanipāto"
    },
    {
      "number": 2,
      "pali": "Na kho ayaṃ brāhmaṇa bhojanatthā [bhojanatthaṃ (syā.)], tilodano hehiti sādhupakko; Dhammo mato tassa pahuttamajja [pahūnamajja (syā.), pahūtamajja (sī.), bahūtamajjā (pī.)], ahaṃ karissāmi susānamajjhe.",
      "english": "",
      "sinhala": ""
    },
    {
      "number": 3,
      "pali": "Anuvicca kaccāni karohi kiccaṃ, dhammo mato ko nu taveva [taveta (sī. syā. pī.)] saṃsi; Sahassanetto atulānubhāvo, na miyyatī dhammavaro kadāci.",
      "english": "",
      "sinhala": ""
    },
    {
      "number": 4,
      "pali": "Daḷhappamāṇaṃ mama ettha brahme, dhammo mato natthi mamettha kaṅkhā; Ye yeva dāni pāpā bhavanti, te teva dāni sukhitā bhavanti.",
      "english": "",
      "sinhala": ""
    },
    {
      "number": 5,
      "pali": "Suṇisā hi mayhaṃ vañjhā ahosi, sā maṃ vadhitvāna vijāyi puttaṃ; Sā dāni sabbassa kulassa issarā, ahaṃ panamhi [vasāmi (syā.)] apaviddhā ekikā.",
      "english": "",
      "sinhala": ""
    },
    {
      "number": 6,
      "pali": "Jīvāmi vohaṃ na matohamasmi [nāhaṃ matosmi (sī. pī.)], taveva atthāya idhāgatosmi; Yā taṃ vadhitvāna vijāyi puttaṃ, sahāva puttena karomi bhasmaṃ.",
      "english": "",
      "sinhala": ""
    },
    {
      "number": 7,
      "pali": "Evañca [etañca (sī. pī.)] te ruccati devarāja, mameva atthāya idhāgatosi; Ahañca putto suṇisā ca nattā, sammodamānā gharamāvasema.",
      "english": "",
      "sinhala": ""
    },
    {
      "number": 8,
      "pali": "Evañca te ruccati kātiyāni, hatāpi santā na jahāsi dhammaṃ; Tuvañca [tvañca (pī. ka.)] putto suṇisā ca nattā, sammodamānā gharamāvasetha.",
      "english": "",
      "sinhala": ""
    },
    {
      "number": 9,
      "pali": "Sā kātiyānī suṇisāya saddhiṃ, sammodamānā gharamāvasittha; Putto ca nattā ca upaṭṭhahiṃsu, devānamindena adhiggahītāti. Kaccānijātakaṃ paṭhamaṃ.",
      "english": "",
      "sinhala": ""
    },
    {
      "number": 10,
      "pali": "Idaṃ pure ninnamāhu, bahumacchaṃ mahodakaṃ; Āvāso bakarājassa, pettikaṃ bhavanaṃ mama; Tyajja bhekena [bhiṅgena (ka.)] yāpema, okaṃ na vajahāmase [okantaṃ na jahāmase (ka.)].",
      "english": "",
      "sinhala": "",
      "paliTitle": "418. Aṭṭhasaddajātakaṃ (2)"
    },
    {
      "number": 11,
      "pali": "Ko dutiyaṃ asīlissa, bandharassakkhi bhecchati [bhejjati (sī. syā. pī.), bhindati (ka.)]; Ko me putte kulāvakaṃ, mañca sotthiṃ karissati.",
      "english": "",
      "sinhala": ""
    },
    {
      "number": 12,
      "pali": "Sabbā parikkhayā pheggu, yāva tassā gatī ahu; Khīṇabhakkho mahārāja, sāre na ramatī ghuṇo.",
      "english": "",
      "sinhala": ""
    },
    {
      "number": 13,
      "pali": "Sā nūnāhaṃ ito gantvā, rañño muttā nivesanā; Attānaṃ ramayissāmi, dumasākhaniketinī.",
      "english": "",
      "sinhala": ""
    },
    {
      "number": 14,
      "pali": "So nūnāhaṃ ito gantvā, rañño mutto nivesanā; Aggodakāni pissāmi, yūthassa purato vajaṃ.",
      "english": "",
      "sinhala": ""
    },
    {
      "number": 15,
      "pali": "Taṃ maṃ kāmehi sammattaṃ, rattaṃ kāmesu mucchitaṃ; Ānayī bharato [vanato (ka.)] luddo, bāhiko bhaddamatthu te.",
      "english": "",
      "sinhala": ""
    },
    {
      "number": 16,
      "pali": "Andhakāratimisāyaṃ, tuṅge uparipabbate; Sā maṃ saṇhena mudunā, mā pādaṃ khali [khaṇi (sī. syā. pī.)] yasmani.",
      "english": "",
      "sinhala": ""
    },
    {
      "number": 17,
      "pali": "Asaṃsayaṃ jātikhayantadassī, na gabbhaseyyaṃ punarāvajissaṃ; Ayamantimā pacchimā gabbhaseyyā [ayaṃ hi me antimā gabbhaseyyā (sī. pī.)], khīṇo me saṃsāro punabbhavāyāti. Aṭṭhasaddajātakaṃ dutiyaṃ.",
      "english": "",
      "sinhala": ""
    },
    {
      "number": 18,
      "pali": "Idaṃ suvaṇṇakāyūraṃ, muttā veḷuriyā bahū; Sabbaṃ harassu bhaddante, mañca dāsīti sāvaya.",
      "english": "",
      "sinhala": "",
      "paliTitle": "419. Sulasājātakaṃ (3)"
    },
    {
      "number": 19,
      "pali": "Oropayassu kalyāṇi, mā bāḷhaṃ [bahuṃ (sī. syā. pī.)] paridevasi; Na cāhaṃ abhijānāmi, ahantvā dhanamābhataṃ.",
      "english": "",
      "sinhala": ""
    },
    {
      "number": 20,
      "pali": "Yato sarāmi attānaṃ, yato pattāsmi viññutaṃ; Na cāhaṃ abhijānāmi, aññaṃ piyataraṃ tayā.",
      "english": "",
      "sinhala": ""
    },
    {
      "number": 21,
      "pali": "Ehi taṃ upagūhissaṃ [upaguyhissaṃ (ka.)], karissañca padakkhiṇaṃ; Na hi dāni puna atthi, mama tuyhañca saṅgamo.",
      "english": "",
      "sinhala": ""
    },
    {
      "number": 22,
      "pali": "Na hi sabbesu ṭhānesu, puriso hoti paṇḍito; Itthīpi paṇḍitā hoti, tattha tattha vicakkhaṇā.",
      "english": "",
      "sinhala": ""
    },
    {
      "number": 23,
      "pali": "Na hi sabbesu ṭhānesu, puriso hoti paṇḍito; Itthīpi paṇḍitā hoti, lahuṃ atthaṃ vicintikā [lahumatthavicintikā (sī. pī.)].",
      "english": "",
      "sinhala": ""
    },
    {
      "number": 24,
      "pali": "Lahuñca vata khippañca, nikaṭṭhe samacetayi; Migaṃ puṇṇāyateneva [puṇṇāyataneva (syā.)], sulasā sattukaṃ vadhi.",
      "english": "",
      "sinhala": ""
    },
    {
      "number": 25,
      "pali": "Yodha uppatitaṃ atthaṃ, na khippamanubujjhati; So haññati mandamati, corova girigabbhare.",
      "english": "",
      "sinhala": ""
    },
    {
      "number": 26,
      "pali": "Yo ca uppatitaṃ atthaṃ, khippameva nibodhati; Muccate sattusambādhā, sulasā sattukāmivāti. Sulasājātakaṃ tatiyaṃ.",
      "english": "",
      "sinhala": ""
    },
    {
      "number": 27,
      "pali": "Bhusamhi [bhusampi (ka.), bhusaṃ hi (sī. niyya)] kuddhoti avekkhiyāna, na tāva daṇḍaṃ paṇayeyya issaro; Aṭṭhānaso appatirūpamattano, parassa dukkhāni bhusaṃ udīraye.",
      "english": "",
      "sinhala": "",
      "paliTitle": "420. Sumaṅgalajātakaṃ (4)"
    },
    {
      "number": 28,
      "pali": "Yato ca jāneyya pasādamattano, atthaṃ niyuñjeyya parassa dukkaṭaṃ; Tadāyamatthoti sayaṃ avekkhiya, athassa daṇḍaṃ sadisaṃ nivesaye.",
      "english": "",
      "sinhala": ""
    },
    {
      "number": 29,
      "pali": "Na cāpi jhāpeti paraṃ na attanaṃ, amucchito yo nayate nayānayaṃ; Yo daṇḍadhāro bhavatīdha issaro, sa vaṇṇagutto siriyā na dhaṃsati.",
      "english": "",
      "sinhala": ""
    },
    {
      "number": 30,
      "pali": "Ye khattiyā se anisammakārino, paṇenti daṇḍaṃ sahasā pamucchitā; Avaṇṇasaṃyutā [yuttāva (ka.)] jahanti jīvitaṃ, ito vimuttāpi ca yanti duggatiṃ.",
      "english": "",
      "sinhala": ""
    },
    {
      "number": 31,
      "pali": "Dhamme ca ye ariyappavedite ratā, anuttarā te vacasā manasā kammunā ca; Te santisoraccasamādhisaṇṭhitā, vajanti lokaṃ dubhayaṃ tathāvidhā.",
      "english": "",
      "sinhala": ""
    },
    {
      "number": 32,
      "pali": "Rājāhamasmi narapamadānamissaro, sacepi kujjhāmi ṭhapemi attanaṃ; Nisedhayanto janataṃ tathāvidhaṃ, paṇemi daṇḍaṃ anukampa yoniso.",
      "english": "",
      "sinhala": ""
    },
    {
      "number": 33,
      "pali": "Sirī ca lakkhī ca taveva khattiya, janādhipa mā vijahi kudācanaṃ; Akkodhano niccapasannacitto, anīgho tuvaṃ vassasatāni pālaya.",
      "english": "",
      "sinhala": ""
    },
    {
      "number": 34,
      "pali": "Guṇehi etehi upeta khattiya, ṭhitamariyavattī [vatti (sī.), vutti (ka.)] suvaco akodhano; Sukhī anuppīḷa pasāsamediniṃ [anuppīḷaṃ sahasamedaniṃ (ka.)], ito vimuttopi ca yāhi suggatiṃ.",
      "english": "",
      "sinhala": ""
    },
    {
      "number": 35,
      "pali": "Evaṃ sunītena [suvinītena (pī.)] subhāsitena, dhammena ñāyena upāyaso nayaṃ; Nibbāpaye saṅkhubhitaṃ mahājanaṃ, mahāva megho salilena medininti [medaninti (syā. ka.)]. Sumaṅgalajātakaṃ catutthaṃ.",
      "english": "",
      "sinhala": ""
    },
    {
      "number": 36,
      "pali": "Aṅgārajātā pathavī, kukkuḷānugatā mahī; Atha gāyasi vattāni [vatthāni (ka.)], na taṃ tapati ātapo.",
      "english": "",
      "sinhala": "",
      "paliTitle": "421. Gaṅgamālajātakaṃ (5)"
    },
    {
      "number": 37,
      "pali": "Uddhaṃ tapati ādicco, adho tapati vālukā; Atha gāyasi vattāni [vatthāni (ka.)], na taṃ tapati ātapo.",
      "english": "",
      "sinhala": ""
    },
    {
      "number": 38,
      "pali": "Na maṃ tapati ātapo, ātapā [ātappā (sī. syā. pī.)] tapayanti maṃ; Atthā hi vividhā rāja, te tapanti na ātapo.",
      "english": "",
      "sinhala": ""
    },
    {
      "number": 39,
      "pali": "Addasaṃ kāma te mūlaṃ, saṅkappā kāma jāyasi; Na taṃ saṅkappayissāmi, evaṃ kāma na hehisi.",
      "english": "",
      "sinhala": ""
    },
    {
      "number": 40,
      "pali": "Appāpi kāmā na alaṃ, bahūhipi na tappati; Ahahā bālalapanā, parivajjetha [paṭivijjhetha (pī. sī. aṭṭha.)] jaggato.",
      "english": "",
      "sinhala": ""
    },
    {
      "number": 41,
      "pali": "Appassa kammassa phalaṃ mamedaṃ, udayo ajjhāgamā mahattapattaṃ; Suladdhalābho vata māṇavassa, yo pabbajī kāmarāgaṃ pahāya.",
      "english": "",
      "sinhala": ""
    },
    {
      "number": 42,
      "pali": "Tapasā pajahanti pāpakammaṃ, tapasā nhāpitakumbhakārabhāvaṃ; Tapasā abhibhuyya gaṅgamāla, nāmenālapasajja brahmadattaṃ.",
      "english": "",
      "sinhala": ""
    },
    {
      "number": 43,
      "pali": "Sandiṭṭhikameva ‘‘amma’’ passatha, khantīsoraccassa ayaṃ [yo (syā. pī. ka.)] vipāko; Yo [so (syā. ka.)] sabbajanassa vanditohu, taṃ vandāma sarājikā samaccā.",
      "english": "",
      "sinhala": ""
    },
    {
      "number": 44,
      "pali": "Mā kiñci avacuttha gaṅgamālaṃ, muninaṃ monapathesu sikkhamānaṃ; Eso hi atari aṇṇavaṃ, yaṃ taritvā caranti vītasokāti. Gaṅgamālajātakaṃ pañcamaṃ.",
      "english": "",
      "sinhala": ""
    },
    {
      "number": 45,
      "pali": "Dhammo have hato hanti, nāhato hanti kiñcanaṃ [kañcinaṃ (pī.)]; Tasmā hi dhammaṃ na hane, mā tvaṃ [taṃ (syā. pī.)] dhammo hato hani.",
      "english": "",
      "sinhala": "",
      "paliTitle": "422. Cetiyajātakaṃ (6)"
    },
    {
      "number": 46,
      "pali": "Alikaṃ bhāsamānassa, apakkamanti devatā; Pūtikañca mukhaṃ vāti, sakaṭṭhānā ca dhaṃsati; Yo jānaṃ pucchito pañhaṃ, aññathā naṃ viyākare.",
      "english": "",
      "sinhala": ""
    },
    {
      "number": 47,
      "pali": "Sace hi saccaṃ bhaṇasi, hohi rāja yathā pure; Musā ce bhāsase rāja, bhūmiyaṃ tiṭṭha cetiya.",
      "english": "",
      "sinhala": ""
    },
    {
      "number": 48,
      "pali": "Akāle vassatī tassa, kāle tassa na vassati; Yo jānaṃ pucchito pañhaṃ, aññathā naṃ viyākare.",
      "english": "",
      "sinhala": ""
    },
    {
      "number": 49,
      "pali": "Sace hi saccaṃ bhaṇasi, hohi rāja yathā pure; Musā ce bhāsase rāja, bhūmiṃ pavisa cetiya.",
      "english": "",
      "sinhala": ""
    },
    {
      "number": 50,
      "pali": "Jivhā tassa dvidhā hoti, uragasseva disampati; Yo jānaṃ pucchito pañhaṃ, aññathā naṃ viyākare.",
      "english": "",
      "sinhala": ""
    },
    {
      "number": 51,
      "pali": "Sace hi saccaṃ bhaṇasi, hohi rāja yathā pure; Musā ce bhāsase rāja, bhiyyo pavisa cetiya.",
      "english": "",
      "sinhala": ""
    },
    {
      "number": 52,
      "pali": "Jivhā tassa na bhavati, macchasseva disampati; Yo jānaṃ pucchito pañhaṃ, aññathā naṃ viyākare.",
      "english": "",
      "sinhala": ""
    },
    {
      "number": 53,
      "pali": "Sace hi saccaṃ bhaṇasi, hohi rāja yathā pure; Musā ce bhāsase rāja, bhiyyo pavisa cetiya.",
      "english": "",
      "sinhala": ""
    },
    {
      "number": 54,
      "pali": "Thiyova tassa jāyanti [thiyo tassa pajāyanti (ka.)], na pumā jāyare kule; Yo jānaṃ pucchito pañhaṃ, aññathā naṃ viyākare.",
      "english": "",
      "sinhala": ""
    },
    {
      "number": 55,
      "pali": "Sace hi saccaṃ bhaṇasi, hohi rāja yathā pure; Musā ce bhāsase rāja, bhiyyo pavisa cetiya.",
      "english": "",
      "sinhala": ""
    },
    {
      "number": 56,
      "pali": "Puttā tassa na bhavanti, pakkamanti disodisaṃ; Yo jānaṃ pucchito pañhaṃ, aññathā naṃ viyākare.",
      "english": "",
      "sinhala": ""
    },
    {
      "number": 57,
      "pali": "Sace hi saccaṃ bhaṇasi, hohi rāja yathā pure; Musā ce bhāsase rāja, bhiyyo pavisa cetiya.",
      "english": "",
      "sinhala": ""
    },
    {
      "number": 58,
      "pali": "Sa rājā isinā satto, antalikkhacaro pure; Pāvekkhi pathaviṃ cecco, hīnatto patva pariyāyaṃ [attapariyāyaṃ (sī. syā.), pattapariyāyaṃ (ka. sī. niyya)].",
      "english": "",
      "sinhala": ""
    },
    {
      "number": 59,
      "pali": "Tasmā hi chandāgamanaṃ, nappasaṃsanti paṇḍitā; Aduṭṭhacitto bhāseyya, giraṃ saccūpasaṃhitanti. Cetiyajātakaṃ chaṭṭhaṃ.",
      "english": "",
      "sinhala": ""
    },
    {
      "number": 60,
      "pali": "Yo indriyānaṃ kāmena, vasaṃ nārada gacchati; So pariccajjubho loke, jīvantova visussati [jīvantopivisussati (syā.), jīvanto vāpi sussati (ka.)].",
      "english": "",
      "sinhala": "",
      "paliTitle": "423. Indriyajātakaṃ (7)"
    },
    {
      "number": 61,
      "pali": "Sukhassānantaraṃ dukkhaṃ, dukkhassānantaraṃ sukhaṃ; Sosi [sopi (syā. pī. ka.)] patto sukhā [sukha (syā.), sukhaṃ (ka.)] dukkhaṃ, pāṭikaṅkha varaṃ sukhaṃ.",
      "english": "",
      "sinhala": ""
    },
    {
      "number": 62,
      "pali": "Kicchakāle kicchasaho, yo kicchaṃ nātivattati; Sa kicchantaṃ sukhaṃ dhīro, yogaṃ samadhigacchati.",
      "english": "",
      "sinhala": ""
    },
    {
      "number": 63,
      "pali": "Na heva kāmāna kāmā, nānatthā nātthakāraṇā; Na katañca niraṅkatvā, dhammā cavitumarahasi.",
      "english": "",
      "sinhala": ""
    },
    {
      "number": 64,
      "pali": "Dakkhaṃ gahapatī [gahapataṃ (sī. syā. pī.), gahavataṃ (?)] sādhu, saṃvibhajjañca bhojanaṃ; Ahāso atthalābhesu, atthabyāpatti abyatho.",
      "english": "",
      "sinhala": ""
    },
    {
      "number": 65,
      "pali": "Ettāvatetaṃ paṇḍiccaṃ, api so [asito (sī. syā. pī.)] davilo [devalo (sī. pī.)] bravi; Na yito kiñci pāpiyo, yo indriyānaṃ vasaṃ vaje.",
      "english": "",
      "sinhala": ""
    },
    {
      "number": 66,
      "pali": "Amittānaṃva hatthatthaṃ, sivi pappoti māmiva; Kammaṃ vijjañca dakkheyyaṃ, vivāhaṃ sīlamaddavaṃ; Ete ca yase hāpetvā, nibbatto sehi kammehi.",
      "english": "",
      "sinhala": ""
    },
    {
      "number": 67,
      "pali": "Sohaṃ sahassajīnova abandhu aparāyaṇo; Ariyadhammā apakkanto, yathā peto tathevahaṃ.",
      "english": "",
      "sinhala": ""
    },
    {
      "number": 68,
      "pali": "Sukhakāme dukkhāpetvā, āpannosmi padaṃ imaṃ; So sukhaṃ nādhigacchāmi, ṭhito [cito (pī. sī. aṭṭha.)] bhāṇumatāmivāti. Indriyajātakaṃ sattamaṃ.",
      "english": "",
      "sinhala": ""
    },
    {
      "number": 69,
      "pali": "Ādittasmiṃ agārasmiṃ, yaṃ nīharati bhājanaṃ; Taṃ tassa hoti atthāya, no ca yaṃ tattha ḍayhati.",
      "english": "",
      "sinhala": "",
      "paliTitle": "424. Ādittajātakaṃ (8)"
    },
    {
      "number": 70,
      "pali": "Evāmādīpito loko, jarāya maraṇena ca; Nīharetheva dānena, dinnaṃ hoti sunīhataṃ [sunībhataṃ (sī. syā. pī.), sunibbhataṃ (ka.)].",
      "english": "",
      "sinhala": ""
    },
    {
      "number": 71,
      "pali": "Yo dhammaladdhassa dadāti dānaṃ, uṭṭhānavīriyādhigatassa jantu; Atikkamma so vetaraṇiṃ [vettaraṇiṃ (ka.)] yamassa, dibbāni ṭhānāni upeti macco.",
      "english": "",
      "sinhala": ""
    },
    {
      "number": 72,
      "pali": "Dānañca yuddhañca samānamāhu, appāpi santā bahuke jinanti; Appampi ce saddahāno dadāti, teneva so hoti sukhī parattha.",
      "english": "",
      "sinhala": ""
    },
    {
      "number": 73,
      "pali": "Viceyya dānaṃ sugatappasatthaṃ, ye dakkhiṇeyyā idha jīvaloke; Etesu dinnāni mahapphalāni, bījāni vuttāni yathā sukhette.",
      "english": "",
      "sinhala": ""
    },
    {
      "number": 74,
      "pali": "Yo pāṇabhūtāni aheṭhayaṃ caraṃ, parūpavādā na karoti pāpaṃ; Bhīruṃ pasaṃsanti na tattha sūraṃ, bhayā hi santo na karonti pāpaṃ.",
      "english": "",
      "sinhala": ""
    },
    {
      "number": 75,
      "pali": "Hīnena brahmacariyena, khattiye upapajjati; Majjhimena ca devattaṃ, uttamena visujjhati.",
      "english": "",
      "sinhala": ""
    },
    {
      "number": 76,
      "pali": "Addhā hi dānaṃ bahudhā pasatthaṃ, dānā ca kho dhammapadaṃva seyyo; Pubbeva hi pubbatareva santo [pubbe ca hi pubbatare ca santo (saṃ. ni. 1.33)], nibbānamevajjhagamuṃ sapaññāti. Ādittajātakaṃ aṭṭhamaṃ.",
      "english": "",
      "sinhala": ""
    },
    {
      "number": 77,
      "pali": "Gaṅgā kumudinī santā, saṅkhavaṇṇā ca kokilā; Jambu tālaphalaṃ dajjā, atha nūna tadā siyā.",
      "english": "",
      "sinhala": "",
      "paliTitle": "425. Aṭṭhānajātakaṃ (9)"
    },
    {
      "number": 78,
      "pali": "Yadā kacchapalomānaṃ, pāvāro tividho siyā; Hemantikaṃ pāvuraṇaṃ [pāpuraṇaṃ (sī. syā. pī.)], atha nūna tadā siyā.",
      "english": "",
      "sinhala": ""
    },
    {
      "number": 79,
      "pali": "Yadā makasapādānaṃ [dāṭhānaṃ (sī. pī.)], aṭṭālo sukato siyā; Daḷho ca avikampī ca [appakampī ca (sī. pī.)], atha nūna tadā siyā.",
      "english": "",
      "sinhala": ""
    },
    {
      "number": 80,
      "pali": "Yadā sasavisāṇānaṃ, nisseṇī sukatā siyā; Saggassārohaṇatthāya, atha nūna tadā siyā.",
      "english": "",
      "sinhala": ""
    },
    {
      "number": 81,
      "pali": "Yadā nisseṇimāruyha, candaṃ khādeyyu mūsikā; Rāhuñca paripāteyyuṃ [paribāheyyuṃ (syā.)], atha nūna tadā siyā.",
      "english": "",
      "sinhala": ""
    },
    {
      "number": 82,
      "pali": "Yadā surāghaṭaṃ pitvā, makkhikā gaṇacāriṇī; Aṅgāre vāsaṃ kappeyyuṃ, atha nūna tadā siyā.",
      "english": "",
      "sinhala": ""
    },
    {
      "number": 83,
      "pali": "Yadā bimboṭṭhasampanno, gadrabho sumukho siyā; Kusalo naccagītassa, atha nūna tadā siyā.",
      "english": "",
      "sinhala": ""
    },
    {
      "number": 84,
      "pali": "Yadā kākā ulūkā ca, mantayeyyuṃ rahogatā; Aññamaññaṃ pihayeyyuṃ, atha nūna tadā siyā.",
      "english": "",
      "sinhala": ""
    },
    {
      "number": 85,
      "pali": "Yadā muḷāla [pulasa (sī. pī.), pulāsa (syā.)] pattānaṃ, chattaṃ thirataraṃ siyā; Vassassa paṭighātāya, atha nūna tadā siyā.",
      "english": "",
      "sinhala": ""
    },
    {
      "number": 86,
      "pali": "Yadā kulako [kuluṅko (sī. pī.), kuluko (syā.)] sakuṇo, pabbataṃ gandhamādanaṃ; Tuṇḍenādāya gaccheyya, atha nūna tadā siyā.",
      "english": "",
      "sinhala": ""
    },
    {
      "number": 87,
      "pali": "Yadā sāmuddikaṃ nāvaṃ, sa-yantaṃ sa-vaṭākaraṃ [sapaṭākāraṃ (ka.)]; Ceṭo ādāya gaccheyya, atha nūna tadā siyāti. Aṭṭhānajātakaṃ navamaṃ.",
      "english": "",
      "sinhala": ""
    },
    {
      "number": 88,
      "pali": "Khamanīyaṃ yāpanīyaṃ, kacci mātula te sukhaṃ; Sukhaṃ te ammā avaca, sukhakāmāva [sukhakāmā hi (sī. syā. pī.)] te mayaṃ.",
      "english": "",
      "sinhala": "",
      "paliTitle": "426. Dīpijātakaṃ (10)"
    },
    {
      "number": 89,
      "pali": "Naṅguṭṭhaṃ me avakkamma [apakkamma (ka.)], heṭhayitvāna [pothayitvāna (ka.)] eḷike [eḷaki (syā.), eḷiki (pī.)]; Sājja mātulavādena, muñcitabbā nu maññasi.",
      "english": "",
      "sinhala": ""
    },
    {
      "number": 90,
      "pali": "Puratthāmukho nisinnosi, ahaṃ te mukhamāgatā; Pacchato tuyhaṃ naṅguṭṭhaṃ, kathaṃ khvāhaṃ avakkamiṃ [apakkamiṃ (ka.)].",
      "english": "",
      "sinhala": ""
    },
    {
      "number": 91,
      "pali": "Yāvatā caturo dīpā, sasamuddā sapabbatā; Tāvatā mayhaṃ naṅguṭṭhaṃ, kathaṃ kho tvaṃ vivajjayi.",
      "english": "",
      "sinhala": ""
    },
    {
      "number": 92,
      "pali": "Pubbeva metamakkhiṃsu [metaṃ akkhaṃsu (sī. pī.)], mātā pitā ca bhātaro; Dīghaṃ duṭṭhassa naṅguṭṭhaṃ, sāmhi vehāyasāgatā.",
      "english": "",
      "sinhala": ""
    },
    {
      "number": 93,
      "pali": "Tañca disvāna āyantiṃ, antalikkhasmi eḷike; Migasaṅgho palāyittha, bhakkho me nāsito tayā.",
      "english": "",
      "sinhala": ""
    },
    {
      "number": 94,
      "pali": "Iccevaṃ vilapantiyā, eḷakiyā ruhagghaso; Galakaṃ anvāvamaddi, natthi duṭṭhe subhāsitaṃ.",
      "english": "",
      "sinhala": ""
    },
    {
      "number": 95,
      "pali": "Neva duṭṭhe nayo atthi, na dhammo na subhāsitaṃ; Nikkamaṃ duṭṭhe yuñjetha, so ca sabbhiṃ na rañjatīti. Dīpijātakaṃ dasamaṃ. Aṭṭhakanipātaṃ niṭṭhitaṃ. Tassuddānaṃ – Parisuddhā manāvilā vatthadharā, bakarājassa kāyuraṃ daṇḍavaro; Atha aṅgāra cetiya devilinā, atha āditta gaṅgā daseḷakināti.",
      "english": "",
      "sinhala": ""
    }
  ],
  "footer": {
    "pali": "",
    "english": "",
    "sinhala": ""
  }
}