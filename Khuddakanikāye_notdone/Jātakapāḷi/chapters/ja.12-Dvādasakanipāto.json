{
  "id": "ja.12",
  "title": {
    "pali": "Dvādasakanipāto",
    "english": "",
    "sinhala": ""
  },
  "sections": [
    {
      "number": 1,
      "pali": "Luddhānaṃ [khuddānaṃ (sī. syā. pī.)] lahucittānaṃ, akataññūna dubbhinaṃ; Nādevasatto puriso, thīnaṃ saddhātumarahati.",
      "english": "",
      "sinhala": "",
      "paliTitle": "464. Cūḷakuṇālajātakaṃ (1)",
      "nipataTitle": "Dvādasakanipāto"
    },
    {
      "number": 2,
      "pali": "Na tā pajānanti kataṃ na kiccaṃ, na mātaraṃ pitaraṃ bhātaraṃ vā; Anariyā samatikkantadhammā, sasseva cittassa vasaṃ vajanti.",
      "english": "",
      "sinhala": ""
    },
    {
      "number": 3,
      "pali": "Cirānuvuṭṭhampi [cirānuvutthampi (sī. pī.)] piyaṃ manāpaṃ, anukampakaṃ pāṇasamampi bhattuṃ [santaṃ (sī. syā. pī.)]; Āvāsu kiccesu ca naṃ jahanti, tasmāhamitthīnaṃ na vissasāmi.",
      "english": "",
      "sinhala": ""
    },
    {
      "number": 4,
      "pali": "Thīnañhi cittaṃ yathā vānarassa, kannappakannaṃ yathā rukkhachāyā; Calācalaṃ hadayamitthiyānaṃ, cakkassa nemi viya parivattati.",
      "english": "",
      "sinhala": ""
    },
    {
      "number": 5,
      "pali": "Yadā tā passanti samekkhamānā, ādeyyarūpaṃ purisassa vittaṃ; Saṇhāhi vācāhi nayanti menaṃ, kambojakā jalajeneva assaṃ.",
      "english": "",
      "sinhala": ""
    },
    {
      "number": 6,
      "pali": "Yadā na passanti samekkhamānā, ādeyyarūpaṃ purisassa vittaṃ; Samantato naṃ parivajjayanti, tiṇṇo nadīpāragatova kullaṃ.",
      "english": "",
      "sinhala": ""
    },
    {
      "number": 7,
      "pali": "Silesūpamā sikhiriva sabbabhakkhā, tikkhamāyā nadīriva sīghasotā; Sevanti hetā piyamappiyañca, nāvā yathā orakūlaṃ parañca.",
      "english": "",
      "sinhala": ""
    },
    {
      "number": 8,
      "pali": "Na tā ekassa na dvinnaṃ, āpaṇova pasārito; Yo tā mayhanti maññeyya, vātaṃ jālena bādhaye [bandhaye (syā. ka.)].",
      "english": "",
      "sinhala": ""
    },
    {
      "number": 9,
      "pali": "Yathā nadī ca pantho ca, pānāgāraṃ sabhā papā; Evaṃ lokitthiyo nāma, velā tāsaṃ na vijjati [imissā gāthāya pubbaddhāparaddhaṃ vipariyāyena dissati (ka.)].",
      "english": "",
      "sinhala": ""
    },
    {
      "number": 10,
      "pali": "Ghatāsanasamā etā, kaṇhasappasirūpamā; Gāvo bahitiṇasseva, omasanti varaṃ varaṃ.",
      "english": "",
      "sinhala": ""
    },
    {
      "number": 11,
      "pali": "Ghatāsanaṃ kuñjaraṃ kaṇhasappaṃ, muddhābhisittaṃ pamadā ca sabbā; Ete naro niccayato [niccayatto (sī. pī.)] bhajetha, tesaṃ have dubbidu sabbabhāvo [saccabhāvo (syā.)].",
      "english": "",
      "sinhala": ""
    },
    {
      "number": 12,
      "pali": "Naccantavaṇṇā na bahūnaṃ kantā, na dakkhiṇā pamadā sevitabbā; Na parassa bhariyā na dhanassa hetu, etitthiyo pañca na sevitabbāti. Cūḷakuṇālajātakaṃ paṭhamaṃ.",
      "english": "",
      "sinhala": ""
    },
    {
      "number": 13,
      "pali": "Kā tvaṃ suddhehi vatthehi, aghe vehāyasaṃ [vehāsayaṃ (sī. pī.)] ṭhitā; Kena tyāssūni vattanti, kuto taṃ bhayamāgataṃ.",
      "english": "",
      "sinhala": "",
      "paliTitle": "465. Bhaddasālajātakaṃ (2)"
    },
    {
      "number": 14,
      "pali": "Taveva deva vijite, bhaddasāloti maṃ vidū; Saṭṭhi [saṭṭhiṃ (sī. pī.)] vassasahassāni, tiṭṭhato pūjitassa me.",
      "english": "",
      "sinhala": ""
    },
    {
      "number": 15,
      "pali": "Kārayantā nagarāni, agāre ca disampati; Vividhe cāpi pāsāde, na maṃ te accamaññisuṃ; Yatheva maṃ te pūjesuṃ, tatheva tvampi pūjaya.",
      "english": "",
      "sinhala": ""
    },
    {
      "number": 16,
      "pali": "Taṃ ivāhaṃ [tañca ahaṃ (sī. syā. pī.)] na passāmi, thūlaṃ kāyena te dumaṃ; Ārohapariṇāhena, abhirūposi jātiyā.",
      "english": "",
      "sinhala": ""
    },
    {
      "number": 17,
      "pali": "Pāsādaṃ kārayissāmi, ekatthambhaṃ manoramaṃ; Tattha taṃ upanessāmi, ciraṃ te yakkha jīvitaṃ.",
      "english": "",
      "sinhala": ""
    },
    {
      "number": 18,
      "pali": "Evaṃ cittaṃ udapādi, sarīrena vinābhāvo; Puthuso maṃ vikantitvā, khaṇḍaso avakantatha.",
      "english": "",
      "sinhala": ""
    },
    {
      "number": 19,
      "pali": "Agge ca chetvā majjhe ca, pacchā mūlamhi chindatha [mūlañca chindatha (sī.), mūlaṃ vichindatha (pī.)]; Evaṃ me chijjamānassa, na dukkhaṃ maraṇaṃ siyā.",
      "english": "",
      "sinhala": ""
    },
    {
      "number": 20,
      "pali": "Hatthapādaṃ [hatthapāde (ka.)] yathā chinde [chinne (ka.)], kaṇṇanāsañca jīvato; Tato pacchā siro chinde, taṃ dukkhaṃ maraṇaṃ siyā.",
      "english": "",
      "sinhala": ""
    },
    {
      "number": 21,
      "pali": "Sukhaṃ nu khaṇḍaso chinnaṃ, bhaddasālavanappati; Kiṃ hetu kiṃ upādāya, khaṇḍaso chinnamicchasi.",
      "english": "",
      "sinhala": ""
    },
    {
      "number": 22,
      "pali": "Yañca hetumupādāya, hetuṃ dhammūpasaṃhitaṃ; Khaṇḍaso chinnamicchāmi, mahārāja suṇohi me.",
      "english": "",
      "sinhala": ""
    },
    {
      "number": 23,
      "pali": "Ñātī me sukhasaṃvaddhā, mama passe nivātajā; Tepihaṃ upahiṃseyyaṃ, paresaṃ asukhocitaṃ.",
      "english": "",
      "sinhala": ""
    },
    {
      "number": 24,
      "pali": "Ceteyyarūpaṃ [cetabbarūpaṃ (sī. pī.)] cetesi, bhaddasālavanappati; Hitakāmosi ñātīnaṃ, abhayaṃ samma dammi teti. Bhaddasālajātakaṃ dutiyaṃ.",
      "english": "",
      "sinhala": ""
    },
    {
      "number": 25,
      "pali": "Kasanti vapanti te janā, manujā kammaphalūpajīvino; Nayimassa dīpakassa bhāgino, jambudīpā idameva no varaṃ.",
      "english": "",
      "sinhala": "",
      "paliTitle": "466. Samuddavāṇijajātakaṃ (3)"
    },
    {
      "number": 26,
      "pali": "Tipañcarattūpagatamhi cande, vego mahā hehiti sāgarassa; Uplavissaṃ dīpamimaṃ uḷāraṃ, mā vo vadhī gacchatha leṇamaññaṃ.",
      "english": "",
      "sinhala": ""
    },
    {
      "number": 27,
      "pali": "Na jātuyaṃ sāgaravārivego, uplavissaṃ dīpamimaṃ uḷāraṃ; Taṃ me nimittehi bahūhi diṭṭhaṃ, mā bhetha kiṃ socatha modathavho [modatha vo (ka.) 6.38 moggallānasuttaṃ passitabbaṃ].",
      "english": "",
      "sinhala": ""
    },
    {
      "number": 28,
      "pali": "Pahūtabhakkhaṃ bahuannapānaṃ, pattattha āvāsamimaṃ uḷāraṃ; Na vo bhayaṃ paṭipassāmi kiñci, āputtaputtehi pamodathavho.",
      "english": "",
      "sinhala": ""
    },
    {
      "number": 29,
      "pali": "Yo devoyaṃ dakkhiṇāyaṃ [dakkhiṇassaṃ (sī.)] disāyaṃ, khemanti pakkosati tassa saccaṃ; Na uttaro vedi bhayābhayassa, mā bhetha kiṃ socatha modathavho.",
      "english": "",
      "sinhala": ""
    },
    {
      "number": 30,
      "pali": "Yathā ime vippavadanti yakkhā, eko bhayaṃ saṃsati khemameko; Tadiṅgha mayhaṃ vacanaṃ suṇātha, khippaṃ lahuṃ mā vinassimha sabbe.",
      "english": "",
      "sinhala": ""
    },
    {
      "number": 31,
      "pali": "Sabbe samāgamma karoma nāvaṃ, doṇiṃ daḷhaṃ sabbayantūpapannaṃ; Sace ayaṃ dakkhiṇo saccamāha, moghaṃ paṭikkosati uttaroyaṃ; Sā ceva no hehiti āpadatthā, imañca dīpaṃ na pariccajema.",
      "english": "",
      "sinhala": ""
    },
    {
      "number": 32,
      "pali": "Sace ca kho uttaro saccamāha, moghaṃ paṭikkosati dakkhiṇoyaṃ; Tameva nāvaṃ abhiruyha sabbe, evaṃ mayaṃ sotthi taremu pāraṃ.",
      "english": "",
      "sinhala": ""
    },
    {
      "number": 33,
      "pali": "Na ve sugaṇhaṃ paṭhamena seṭṭhaṃ, kaniṭṭhamāpāthagataṃ gahetvā; Yo cīdha tacchaṃ [majjhaṃ (sī. syā. pī.)] paviceyya gaṇhati [gaṇhi (ka.)], sa ve naro seṭṭhamupeti ṭhānaṃ.",
      "english": "",
      "sinhala": ""
    },
    {
      "number": 34,
      "pali": "Yathāpi te sāgaravārimajjhe, sakammunā sotthi vahiṃsu vāṇijā; Anāgatatthaṃ paṭivijjhiyāna, appampi nācceti sa bhūripañño.",
      "english": "",
      "sinhala": ""
    },
    {
      "number": 35,
      "pali": "Bālā ca mohena rasānugiddhā, anāgataṃ appaṭivijjhiyatthaṃ; Paccuppanne sīdanti atthajāte, samuddamajjhe yathā te manussā.",
      "english": "",
      "sinhala": ""
    },
    {
      "number": 36,
      "pali": "Anāgataṃ paṭikayirātha kiccaṃ, ‘‘mā maṃ kiccaṃ kiccakāle byadhesi’’; Taṃ tādisaṃ paṭikata [paṭikataṃ (ka.), paṭigata (sī. aṭṭha.), paṭikacca (?)] kiccakāriṃ, na taṃ kiccaṃ kiccakāle byadhetīti. Samuddavāṇijajātakaṃ tatiyaṃ.",
      "english": "",
      "sinhala": ""
    },
    {
      "number": 37,
      "pali": "Kāmaṃ kāmayamānassa, tassa ce taṃ samijjhati; Addhā pītimano hoti, laddhā macco yadicchati.",
      "english": "",
      "sinhala": "",
      "paliTitle": "467. Kāmajātakaṃ (4)"
    },
    {
      "number": 38,
      "pali": "Kāmaṃ kāmayamānassa, tassa ce taṃ samijjhati; Tato naṃ aparaṃ kāme, dhamme taṇhaṃva vindati.",
      "english": "",
      "sinhala": ""
    },
    {
      "number": 39,
      "pali": "Gavaṃva siṅgino siṅgaṃ, vaḍḍhamānassa vaḍḍhati; Evaṃ mandassa posassa, bālassa avijānato; Bhiyyo taṇhā pipāsā ca, vaḍḍhamānassa vaḍḍhati.",
      "english": "",
      "sinhala": ""
    },
    {
      "number": 40,
      "pali": "Pathabyā sāliyavakaṃ, gavassaṃ [gavāsaṃ (sī. syā. pī.)] dāsaporisaṃ; Datvā ca [datvāpi (sī. syā.), datvā vā (pī.)] nālamekassa, iti vidvā [viddhā (syā.)] samaṃ care.",
      "english": "",
      "sinhala": ""
    },
    {
      "number": 41,
      "pali": "Rājā pasayha pathaviṃ vijitvā, sasāgarantaṃ mahimāvasanto; Oraṃ samuddassa atittarūpo [atittirūpo (ka.)], pāraṃ samuddassapi patthayetha.",
      "english": "",
      "sinhala": ""
    },
    {
      "number": 42,
      "pali": "Yāva anussaraṃ kāme, manasā titti nājjhagā; Tato nivattā paṭikamma disvā, te ve sutittā ye [tittā (sī. syā. pī.)] paññāya tittā.",
      "english": "",
      "sinhala": ""
    },
    {
      "number": 43,
      "pali": "Paññāya tittinaṃ [tittīnaṃ (sī. syā.)] seṭṭhaṃ, na so kāmehi tappati; Paññāya tittaṃ purisaṃ, taṇhā na kurute vasaṃ.",
      "english": "",
      "sinhala": ""
    },
    {
      "number": 44,
      "pali": "Apacinetheva kāmānaṃ [kāmāni (sī. syā. pī.)], appicchassa alolupo; Samuddamatto puriso, na so kāmehi tappati.",
      "english": "",
      "sinhala": ""
    },
    {
      "number": 45,
      "pali": "Rathakārova cammassa, parikantaṃ upāhanaṃ; Yaṃ yaṃ cajati [jahati (syā. ka.)] kāmānaṃ, taṃ taṃ sampajjate sukhaṃ; Sabbaṃ ce sukhamiccheyya, sabbe kāme pariccaje.",
      "english": "",
      "sinhala": ""
    },
    {
      "number": 46,
      "pali": "Aṭṭha te bhāsitā gāthā, sabbā honti sahassiyo [sahassiyā (?) upari sutasomajātake tathā dissati]; Paṭigaṇha mahābrahme, sādhetaṃ tava bhāsitaṃ.",
      "english": "",
      "sinhala": ""
    },
    {
      "number": 47,
      "pali": "Na me attho sahassehi, satehi nahutehi vā; Pacchimaṃ bhāsato gāthaṃ, kāme me na rato mano.",
      "english": "",
      "sinhala": ""
    },
    {
      "number": 48,
      "pali": "Bhadrako [saddo (sī.)] vatāyaṃ māṇavako, sabbalokavidū muni; Yo imaṃ taṇhaṃ [yo taṇhaṃ (sī. syā.)] dukkhajananiṃ, parijānāti paṇḍitoti. Kāmajātakaṃ catutthaṃ.",
      "english": "",
      "sinhala": ""
    },
    {
      "number": 49,
      "pali": "Dasa khalu imāni [khalumāni (syā.)] ṭhānāni, yāni pubbe akaritvā; Sa pacchā manutappati, iccevāha [iccāha rājā (sī. syā. pī.)] janasandho.",
      "english": "",
      "sinhala": "",
      "paliTitle": "468. Janasandhajātakaṃ (5)"
    },
    {
      "number": 50,
      "pali": "Aladdhā vittaṃ tappati, pubbe asamudānitaṃ; Na pubbe dhanamesissaṃ, iti pacchānutappati.",
      "english": "",
      "sinhala": ""
    },
    {
      "number": 51,
      "pali": "Sakyarūpaṃ pure santaṃ, mayā sippaṃ na sikkhitaṃ; Kicchā vutti asippassa, iti pacchānutappati.",
      "english": "",
      "sinhala": ""
    },
    {
      "number": 52,
      "pali": "Kūṭavedī pure āsiṃ, pisuṇo piṭṭhimaṃsiko; Caṇḍo ca pharuso cāpi [cāsiṃ (sī. syā. pī.)], iti pacchānutappati.",
      "english": "",
      "sinhala": ""
    },
    {
      "number": 53,
      "pali": "Pāṇātipātī pure āsiṃ, luddo cāpi [cāsiṃ (sī. pī.)] anāriyo; Bhūtānaṃ nāpacāyissaṃ, iti pacchānutappati.",
      "english": "",
      "sinhala": ""
    },
    {
      "number": 54,
      "pali": "Bahūsu vata santīsu, anāpādāsu itthisu; Paradāraṃ asevissaṃ, iti pacchānutappati.",
      "english": "",
      "sinhala": ""
    },
    {
      "number": 55,
      "pali": "Bahumhi vata santamhi, annapāne upaṭṭhite; Na pubbe adadaṃ [adadiṃ (sī.)] dānaṃ, iti pacchānutappati.",
      "english": "",
      "sinhala": ""
    },
    {
      "number": 56,
      "pali": "Mātaraṃ pitarañcāpi, jiṇṇakaṃ gatayobbanaṃ [jiṇṇake gatayobbane (sī. syā. pī.)]; Pahu santo na posissaṃ, iti pacchānutappati.",
      "english": "",
      "sinhala": ""
    },
    {
      "number": 57,
      "pali": "Ācariyamanusatthāraṃ, sabbakāmarasāharaṃ; Pitaraṃ atimaññissaṃ, iti pacchānutappati.",
      "english": "",
      "sinhala": ""
    },
    {
      "number": 58,
      "pali": "Samaṇe brāhmaṇe cāpi, sīlavante bahussute; Na pubbe payirupāsissaṃ, iti pacchānutappati.",
      "english": "",
      "sinhala": ""
    },
    {
      "number": 59,
      "pali": "Sādhu hoti tapo ciṇṇo, santo ca payirupāsito; Na ca pubbe tapo ciṇṇo, iti pacchānutappati.",
      "english": "",
      "sinhala": ""
    },
    {
      "number": 60,
      "pali": "Yo ca etāni ṭhānāni, yoniso paṭipajjati; Karaṃ purisakiccāni, sa pacchā nānutappatīti. Janasandhajātakaṃ pañcamaṃ.",
      "english": "",
      "sinhala": ""
    },
    {
      "number": 61,
      "pali": "Kaṇho kaṇho ca ghoro ca, sukkadāṭho pabhāsavā [patāpavā (sī. syā. pī.)]; Baddho pañcahi rajjūhi, kiṃ ravi [dhīra (sī. pī.), vīra (syā.)] sunakho tava.",
      "english": "",
      "sinhala": "",
      "paliTitle": "469. Mahākaṇhajātakaṃ (6)"
    },
    {
      "number": 62,
      "pali": "Nāyaṃ migānamatthāya, usīnaka [usīnara (sī. pī.), usīnnara (syā.)] bhavissati; Manussānaṃ anayo hutvā, tadā kaṇho pamokkhati.",
      "english": "",
      "sinhala": ""
    },
    {
      "number": 63,
      "pali": "Pattahatthā samaṇakā, muṇḍā saṅghāṭipārutā; Naṅgalehi kasissanti, tadā kaṇho pamokkhati.",
      "english": "",
      "sinhala": ""
    },
    {
      "number": 64,
      "pali": "Tapassiniyo [tapanīyā (ka.) dutiyantapadāni hetāni] pabbajitā, muṇḍā saṅghāṭipārutā; Yadā loke gamissanti, tadā kaṇho pamokkhati.",
      "english": "",
      "sinhala": ""
    },
    {
      "number": 65,
      "pali": "Dīghottaroṭṭhā jaṭilā, paṅkadantā rajassirā; Iṇaṃ codāya [vodāya (sī. pī.), codaya (syā.)] gacchanti, tadā kaṇho pamokkhati.",
      "english": "",
      "sinhala": ""
    },
    {
      "number": 66,
      "pali": "Adhicca vede [vedaṃ (ka.)] sāvittiṃ, yaññatantañca [tantrañca (sī. syā. pī.)] brāhmaṇā; Bhatikāya yajissanti, tadā kaṇho pamokkhati.",
      "english": "",
      "sinhala": ""
    },
    {
      "number": 67,
      "pali": "Mātaraṃ pitarañcāpi, jiṇṇakaṃ gatayobbanaṃ; Pahū santo [santā (sī.)] na bharanti, tadā kaṇho pamokkhati.",
      "english": "",
      "sinhala": ""
    },
    {
      "number": 68,
      "pali": "Mātaraṃ pitarañcāpi, jiṇṇakaṃ gatayobbanaṃ; Bālā tumheti vakkhanti, tadā kaṇho pamokkhati.",
      "english": "",
      "sinhala": ""
    },
    {
      "number": 69,
      "pali": "Ācariyabhariyaṃ sakhiṃ [ācariyabhariyaṃ sakhābhariyaṃ (sī. pī.)], mātulāniṃ pitucchakiṃ [pitucchayaṃ (sī.), pitucchasaṃ (pī.)]; Yadā loke gamissanti, tadā kaṇho pamokkhati.",
      "english": "",
      "sinhala": ""
    },
    {
      "number": 70,
      "pali": "Asicammaṃ gahetvāna, khaggaṃ paggayha brāhmaṇā; Panthaghātaṃ karissanti, tadā kaṇho pamokkhati.",
      "english": "",
      "sinhala": ""
    },
    {
      "number": 71,
      "pali": "Sukkacchavī vedhaverā, thūlabāhū apātubhā; Mittabhedaṃ karissanti, tadā kaṇho pamokkhati.",
      "english": "",
      "sinhala": ""
    },
    {
      "number": 72,
      "pali": "Māyāvino nekatikā, asappurisacintakā; Yadā loke bhavissanti, tadā kaṇho pamokkhatīti. Mahākaṇhajātakaṃ chaṭṭhaṃ.",
      "english": "",
      "sinhala": ""
    },
    {
      "number": 73,
      "pali": "Neva kiṇāmi napi vikkiṇāmi, na cāpi me sannicayo ca atthi [idhatthi (syā.)]; Sukiccharūpaṃ vatidaṃ parittaṃ, patthodano nālamayaṃ duvinnaṃ.",
      "english": "",
      "sinhala": "",
      "paliTitle": "470. Kosiyajātakaṃ (7)"
    },
    {
      "number": 74,
      "pali": "Appamhā appakaṃ dajjā, anumajjhato majjhakaṃ; Bahumhā bahukaṃ dajjā, adānaṃ nupapajjati [na upapajjati (sī. pī.), nūpapajjati (syā.)].",
      "english": "",
      "sinhala": ""
    },
    {
      "number": 75,
      "pali": "Taṃ taṃ vadāmi kosiya, dehi dānāni bhuñja ca. Ariyamaggaṃ samārūha [ariyaṃ maggaṃ samāruha (sī. pī.)], nekāsī labhate sukhaṃ.",
      "english": "",
      "sinhala": ""
    },
    {
      "number": 76,
      "pali": "Moghañcassa hutaṃ hoti, moghañcāpi samīhitaṃ; Atithismiṃ yo nisinnasmiṃ, eko bhuñjati bhojanaṃ.",
      "english": "",
      "sinhala": ""
    },
    {
      "number": 77,
      "pali": "Taṃ taṃ vadāmi kosiya, dehi dānāni bhuñja ca; Ariyamaggaṃ samārūha, nekāsī labhate sukhaṃ.",
      "english": "",
      "sinhala": ""
    },
    {
      "number": 78,
      "pali": "Saccañcassa hutaṃ hoti, saccañcāpi samīhitaṃ; Atithismiṃ yo nisinnasmiṃ, neko bhuñjati bhojanaṃ.",
      "english": "",
      "sinhala": ""
    },
    {
      "number": 79,
      "pali": "Taṃ taṃ vadāmi kosiya, dehi dānāni bhuñja ca; Ariyamaggaṃ samārūha, nekāsī labhate sukhaṃ.",
      "english": "",
      "sinhala": ""
    },
    {
      "number": 80,
      "pali": "Sarañca juhati poso, bahukāya gayāya ca; Doṇe timbarutitthasmiṃ, sīghasote mahāvahe.",
      "english": "",
      "sinhala": ""
    },
    {
      "number": 81,
      "pali": "Atra cassa hutaṃ hoti, atra cassa samīhitaṃ; Atithismiṃ yo nisinnasmiṃ, neko bhuñjati bhojanaṃ.",
      "english": "",
      "sinhala": ""
    },
    {
      "number": 82,
      "pali": "Taṃ taṃ vadāmi kosiya, dehi dānāni bhuñja ca; Ariyamaggaṃ samārūha, nekāsī labhate sukhaṃ.",
      "english": "",
      "sinhala": ""
    },
    {
      "number": 83,
      "pali": "Baḷisañhi so nigilati [niggilati (sī. pī.)], dīghasuttaṃ sabandhanaṃ; Atithismiṃ yo nisinnasmiṃ, eko bhuñjati bhojanaṃ.",
      "english": "",
      "sinhala": ""
    },
    {
      "number": 84,
      "pali": "Taṃ taṃ vadāmi kosiya, dehi dānāni bhuñja ca; Ariyamaggaṃ samārūha, nekāsī labhate sukhaṃ.",
      "english": "",
      "sinhala": ""
    },
    {
      "number": 85,
      "pali": "Uḷāravaṇṇā vata brāhmaṇā ime, ayañca vo sunakho kissa hetu; Uccāvacaṃ vaṇṇanibhaṃ vikubbati, akkhātha no brāhmaṇā ke nu tumhe.",
      "english": "",
      "sinhala": ""
    },
    {
      "number": 86,
      "pali": "Cando ca suriyo ca [sūriyo ca (ka.)] ubho idhāgatā, ayaṃ pana mātali devasārathi; Sakkohamasmi tidasānamindo, eso ca kho pañcasikhoti vuccati.",
      "english": "",
      "sinhala": ""
    },
    {
      "number": 87,
      "pali": "Pāṇissarā mudiṅgā ca [mutiṅgā ca (sī. syā. pī.], murajālambarāni ca; Suttamenaṃ pabodhenti, paṭibuddho ca nandati.",
      "english": "",
      "sinhala": ""
    },
    {
      "number": 88,
      "pali": "Ye kecime maccharino kadariyā, paribhāsakā samaṇabrāhmaṇānaṃ; Idheva nikkhippa sarīradehaṃ, kāyassa bhedā nirayaṃ vajanti.",
      "english": "",
      "sinhala": ""
    },
    {
      "number": 89,
      "pali": "Ye kecime suggatimāsamānā [suggatimāsasānā (sī. pī.), suggatāsisamānā (ka.)], dhamme ṭhitā saṃyame saṃvibhāge; Idheva nikkhippa sarīradehaṃ, kāyassa bhedā sugatiṃ vajanti.",
      "english": "",
      "sinhala": ""
    },
    {
      "number": 90,
      "pali": "Tvaṃ nosi ñāti purimāsu jātisu, so maccharī rosako [kosiyo (syā. ka.)] pāpadhammo; Taveva atthāya idhāgatamhā, mā pāpadhammo nirayaṃ gamittha [appattha (ka. sī. syā. pī.)].",
      "english": "",
      "sinhala": ""
    },
    {
      "number": 91,
      "pali": "Addhā hi maṃ vo hitakāmā, yaṃ maṃ samanusāsatha; Sohaṃ tathā karissāmi, sabbaṃ vuttaṃ hitesibhi.",
      "english": "",
      "sinhala": ""
    },
    {
      "number": 92,
      "pali": "Esāhamajjeva upāramāmi, na cāpihaṃ [na cāpahaṃ (sī. pī.)] kiñci kareyya pāpaṃ; Na cāpi me kiñci adeyyamatthi, na cāpidatvā udakaṃ pivāmi [udakampahaṃ pibe (sī.)].",
      "english": "",
      "sinhala": ""
    },
    {
      "number": 93,
      "pali": "Evañca me dadato sabbakālaṃ [kāle (ka.)], bhogā ime vāsava khīyissanti; Tato ahaṃ pabbajissāmi sakka, hitvāna kāmāni yathodhikānīti. Kosiyajātakaṃ sattamaṃ.",
      "english": "",
      "sinhala": ""
    },
    {
      "number": 94,
      "pali": "Yesaṃ na kadāci bhūtapubbaṃ, sakhyaṃ [sakkhiṃ (sī. pī.), sakhi (syā.)] sattapadampimasmi loke; Jātā amittā duve sahāyā, paṭisandhāya caranti kissa hetu.",
      "english": "",
      "sinhala": "",
      "paliTitle": "471. Meṇḍakapañhajātakaṃ (8)"
    },
    {
      "number": 95,
      "pali": "Yadi me ajja pātarāsakāle, pañhaṃ na sakkuṇeyyātha vattumetaṃ; Raṭṭhā pabbājayissāmi vo sabbe, na hi mattho duppaññajātikehi.",
      "english": "",
      "sinhala": ""
    },
    {
      "number": 96,
      "pali": "Mahājanasamāgamamhi ghore, janakolāhalasaṅgamamhi jāte; Vikkhittamanā anekacittā, pañhaṃ na sakkuṇoma vattumetaṃ.",
      "english": "",
      "sinhala": ""
    },
    {
      "number": 97,
      "pali": "Ekaggacittāva ekamekā, rahasi gatā atthaṃ nicintayitvā [atthāni cintayitvā (syā. ka.)]; Paviveke sammasitvāna dhīrā, atha vakkhanti janinda etamatthaṃ.",
      "english": "",
      "sinhala": ""
    },
    {
      "number": 98,
      "pali": "Uggaputta-rājaputtiyānaṃ, urabbhassa maṃsaṃ piyaṃ manāpaṃ; Na sunakhassa te adenti maṃsaṃ, atha meṇḍassa suṇena sakhyamassa.",
      "english": "",
      "sinhala": ""
    },
    {
      "number": 99,
      "pali": "Cammaṃ vihananti eḷakassa, assapiṭṭhattharassukhassa [assapiṭṭhattharaṇasukhassa (sī.)] hetu; Na ca te sunakhassa attharanti, atha meṇḍassa suṇena sakhyamassa.",
      "english": "",
      "sinhala": ""
    },
    {
      "number": 100,
      "pali": "Āvellitasiṅgiko hi meṇḍo, na ca sunakhassa visāṇakāni atthi; Tiṇabhakkho maṃsabhojano ca, atha meṇḍassa suṇena sakhyamassa.",
      "english": "",
      "sinhala": ""
    },
    {
      "number": 101,
      "pali": "Tiṇamāsi palāsamāsi meṇḍo, na ca sunakho tiṇamāsi no palāsaṃ; Gaṇheyya suṇo sasaṃ biḷāraṃ, atha meṇḍassa suṇena sakhyamassa.",
      "english": "",
      "sinhala": ""
    },
    {
      "number": 102,
      "pali": "Aṭṭhaḍḍhapado catuppadassa, meṇḍo aṭṭhanakho adissamāno; Chādiyamāharatī ayaṃ imassa, maṃsaṃ āharatī ayaṃ amussa.",
      "english": "",
      "sinhala": ""
    },
    {
      "number": 103,
      "pali": "Pāsādavaragato videhaseṭṭho, vitihāraṃ aññamaññabhojanānaṃ; Addakkhi [addasa (syā. ka.)] kira sakkhikaṃ janindo, bubhukkassa puṇṇaṃ mukhassa [bhobhukkhassa ca puṇṇamukhassa (sī.)] cetaṃ.",
      "english": "",
      "sinhala": ""
    },
    {
      "number": 104,
      "pali": "Lābhā vata me anapparūpā, yassa medisā paṇḍitā kulamhi; Pañhassa gambhīragataṃ nipuṇamatthaṃ, paṭivijjhanti subhāsitena dhīrā.",
      "english": "",
      "sinhala": ""
    },
    {
      "number": 105,
      "pali": "Assatarirathañca ekamekaṃ, phītaṃ gāmavarañca ekamekaṃ; Sabbesaṃ vo dammi paṇḍitānaṃ, paramappatītamano subhāsitenāti. Meṇḍakapañhajātakaṃ aṭṭhamaṃ.",
      "english": "",
      "sinhala": ""
    },
    {
      "number": 106,
      "pali": "Nādaṭṭhā [nādiṭṭhā (ka. sī. syā. ka.)] parato dosaṃ, aṇuṃ thūlāni sabbaso; Issaro paṇaye daṇḍaṃ, sāmaṃ appaṭivekkhiya.",
      "english": "",
      "sinhala": "",
      "paliTitle": "472. Mahāpadumajātakaṃ (9)"
    },
    {
      "number": 107,
      "pali": "Yo ca appaṭivekkhitvā, daṇḍaṃ kubbati khattiyo; Sakaṇṭakaṃ so gilati, jaccandhova samakkhikaṃ.",
      "english": "",
      "sinhala": ""
    },
    {
      "number": 108,
      "pali": "Adaṇḍiyaṃ daṇḍayati [daṇḍiyati (syā. pī.)], daṇḍiyañca adaṇḍiyaṃ [adaṇḍiya (niyya), na daṇḍaye (?)]; Andhova visamaṃ maggaṃ, na jānāti samāsamaṃ.",
      "english": "",
      "sinhala": ""
    },
    {
      "number": 109,
      "pali": "Yo ca etāni ṭhānāni, aṇuṃ thūlāni sabbaso; Sudiṭṭhamanusāseyya, sa ve voharitu [vohātu (pī.)] marahati.",
      "english": "",
      "sinhala": ""
    },
    {
      "number": 110,
      "pali": "Nekantamudunā sakkā, ekantatikhiṇena vā; Attaṃ mahante [mahatte (syā. ka.)] ṭhapetuṃ [ṭhāpetuṃ (sī. syā. pī.)], tasmā ubhayamācare.",
      "english": "",
      "sinhala": ""
    },
    {
      "number": 111,
      "pali": "Paribhūto mudu hoti, atitikkho ca veravā; Etañca ubhayaṃ ñatvā, anumajjhaṃ samācare.",
      "english": "",
      "sinhala": ""
    },
    {
      "number": 112,
      "pali": "Bahumpi ratto bhāseyya, duṭṭhopi bahu bhāsati; Na itthikāraṇā rāja, puttaṃ ghātetumarahasi.",
      "english": "",
      "sinhala": ""
    },
    {
      "number": 113,
      "pali": "Sabbova [sabbo ca (ka. sī. pī.)] loko ekato [ekanto (sī. pī.)], itthī ca ayamekikā; Tenāhaṃ paṭipajjissaṃ, gacchatha pakkhipatheva [pakkhipetha (syā. aṭṭha.)] taṃ.",
      "english": "",
      "sinhala": ""
    },
    {
      "number": 114,
      "pali": "Anekatāle narake, gambhīre ca suduttare [gambhīre suduruttare (pī. ka.)]; Pātito giriduggasmiṃ, kena tvaṃ tattha nāmari.",
      "english": "",
      "sinhala": ""
    },
    {
      "number": 115,
      "pali": "Nāgo jātaphaṇo tattha, thāmavā girisānujo; Paccaggahi maṃ bhogehi, tenāhaṃ tattha nāmariṃ.",
      "english": "",
      "sinhala": ""
    },
    {
      "number": 116,
      "pali": "Ehi taṃ paṭinessāmi, rājaputta sakaṃ gharaṃ; Rajjaṃ kārehi [kāresi (sī.)] bhaddante, kiṃ araññe karissasi.",
      "english": "",
      "sinhala": ""
    },
    {
      "number": 117,
      "pali": "Yathā gilitvā baḷisaṃ, uddhareyya salohitaṃ; Uddharitvā sukhī assa, evaṃ [sukhaṃ (pī. ka.)] passāmi attanaṃ [attani (pī. ka.), attanā (syā.), evaṃ ahampi puna sotthibhāvappattaṃ gilitabaḷisaṃ purisamiva attānaṃ passāmīti (aṭṭha. saṃvaṇṇanā)].",
      "english": "",
      "sinhala": ""
    },
    {
      "number": 118,
      "pali": "Kiṃ nu tvaṃ baḷisaṃ brūsi, kiṃ tvaṃ brūsi salohitaṃ; Kiṃ nu tvaṃ ubbhataṃ brūsi, taṃ me akkhāhi pucchito.",
      "english": "",
      "sinhala": ""
    },
    {
      "number": 119,
      "pali": "Kāmāhaṃ baḷisaṃ brūmi, hatthiassaṃ salohitaṃ; Cattāhaṃ ubbhataṃ brūmi, evaṃ jānāhi khattiya.",
      "english": "",
      "sinhala": ""
    },
    {
      "number": 120,
      "pali": "Ciñcāmāṇavikā mātā, devadatto ca me pitā; Ānando paṇḍito nāgo, sāriputto ca devatā; Rājaputto ahaṃ āsiṃ [ahaṃ tadā rājaputto (sī. syā. pī.)], evaṃ dhāretha jātakanti. Mahāpadumajātakaṃ navamaṃ.",
      "english": "",
      "sinhala": ""
    },
    {
      "number": 121,
      "pali": "Kāni kammāni kubbānaṃ, kathaṃ viññū parakkame; Amittaṃ jāneyya medhāvī, disvā sutvā ca paṇḍito.",
      "english": "",
      "sinhala": "",
      "paliTitle": "473. Mittāmittajātakaṃ (10)"
    },
    {
      "number": 122,
      "pali": "Na naṃ umhayate disvā, na ca naṃ paṭinandati; Cakkhūni cassa [cakkhūnissa (syā. ka.)] na dadāti, paṭilomañca vattati.",
      "english": "",
      "sinhala": ""
    },
    {
      "number": 123,
      "pali": "Amitte tassa bhajati, mitte tassa na sevati; Vaṇṇakāme nivāreti, akkosante pasaṃsati.",
      "english": "",
      "sinhala": ""
    },
    {
      "number": 124,
      "pali": "Guyhañca tassa nakkhāti, tassa guyhaṃ na gūhati; Kammaṃ tassa na vaṇṇeti, paññassa nappasaṃsati.",
      "english": "",
      "sinhala": ""
    },
    {
      "number": 125,
      "pali": "Abhave nandati tassa, bhave tassa na nandati; Accheraṃ [acchariyaṃ (sī. syā. pī.)] bhojanaṃ laddhā, tassa nuppajjate sati; Tato naṃ nānukampati, aho sopi [ahāsopi (ka. sī. syā. ka.)] labheyyito.",
      "english": "",
      "sinhala": ""
    },
    {
      "number": 126,
      "pali": "Iccete soḷasākārā, amittasmiṃ patiṭṭhitā; Yehi amittaṃ jāneyya, disvā sutvā ca paṇḍito.",
      "english": "",
      "sinhala": ""
    },
    {
      "number": 127,
      "pali": "Kāni kammāni kubbānaṃ, kathaṃ viññū parakkame; Mittaṃ jāneyya medhāvī, disvā sutvā ca paṇḍito.",
      "english": "",
      "sinhala": ""
    },
    {
      "number": 128,
      "pali": "Pavutthaṃ tassa sarati, āgataṃ abhinandati; Tato kelāyito hoti, vācāya paṭinandati.",
      "english": "",
      "sinhala": ""
    },
    {
      "number": 129,
      "pali": "Mitte tasseva bhajati, amitte tassa na sevati; Akkosante nivāreti, vaṇṇakāme pasaṃsati.",
      "english": "",
      "sinhala": ""
    },
    {
      "number": 130,
      "pali": "Guyhañca tassa akkhāti, tassa guyhañca gūhati; Kammañca tassa vaṇṇeti, paññaṃ tassa [paññamassa (syā. ka.)] pasaṃsati.",
      "english": "",
      "sinhala": ""
    },
    {
      "number": 131,
      "pali": "Bhave ca nandati tassa [bhave nandati tassa ca (ka.)], abhave tassa na nandati; Accheraṃ [acchariyaṃ (sī. syā. pī.)] bhojanaṃ laddhā, tassa uppajjate sati; Tato naṃ anukampati, aho sopi [pahāsopi (ka. sī. syā. ka.)] labheyyito.",
      "english": "",
      "sinhala": ""
    },
    {
      "number": 132,
      "pali": "Iccete soḷasākārā, mittasmiṃ suppatiṭṭhitā; Yehi mittañca jāneyya [mittaṃ sujāneyya (pī. ka.)], disvā sutvā ca paṇḍitoti. Mittāmittajātakaṃ dasamaṃ. Dvādasakanipātaṃ niṭṭhitaṃ. Tassuddānaṃ – Lahucitta sasāla kasanti puna, atha kāma dasakhaluṭṭhānavaro; Atha kaṇha sukosiya meṇḍavaro, padumo puna mittavarena dasāti.",
      "english": "",
      "sinhala": ""
    }
  ],
  "footer": {
    "pali": "",
    "english": "",
    "sinhala": ""
  }
}