{
  "id": "ja.18",
  "title": {
    "pali": "Paṇṇāsanipāto",
    "english": "",
    "sinhala": ""
  },
  "sections": [
    {
      "number": 1,
      "pali": "‘‘Uddayhate [uḍḍayhate (sī. pī.)] janapado, raṭṭhañcāpi vinassati; Ehi niḷinike [niḷike (sī. syā. pī.), evamuparipi] gaccha, taṃ me brāhmaṇamānaya’’.",
      "english": "",
      "sinhala": "",
      "paliTitle": "Niḷinikājātakaṃ",
      "nipataTitle": "Paṇṇāsanipāto"
    },
    {
      "number": 2,
      "pali": "‘‘Nāhaṃ dukkhakkhamā rāja, nāhaṃ addhānakovidā; Kathaṃ ahaṃ gamissāmi, vanaṃ kuñjarasevitaṃ’’.",
      "english": "",
      "sinhala": ""
    },
    {
      "number": 3,
      "pali": "‘‘Phītaṃ janapadaṃ gantvā, hatthinā ca rathena ca; Dārusaṅghāṭayānena, evaṃ gaccha niḷinike.",
      "english": "",
      "sinhala": ""
    },
    {
      "number": 4,
      "pali": "‘‘Hatthiassarathe pattī, gacchevādāya khattiye; Taveva vaṇṇarūpena, vasaṃ tamānayissasi’’.",
      "english": "",
      "sinhala": ""
    },
    {
      "number": 5,
      "pali": "‘‘Kadalīdhajapaññāṇo, ābhujīparivārito; Eso padissati rammo, isisiṅgassa assamo.",
      "english": "",
      "sinhala": ""
    },
    {
      "number": 6,
      "pali": "‘‘Eso aggissa saṅkhāto, eso dhūmo padissati; Maññe no aggiṃ hāpeti, isisiṅgo mahiddhiko’’.",
      "english": "",
      "sinhala": ""
    },
    {
      "number": 7,
      "pali": "‘‘Tañca disvāna āyantiṃ, āmuttamaṇikuṇḍalaṃ; Isisiṅgo pāvisi bhīto, assamaṃ paṇṇachādanaṃ.",
      "english": "",
      "sinhala": ""
    },
    {
      "number": 8,
      "pali": "‘‘Assamassa ca sā dvāre, geṇḍukenassa [bheṇḍukenassa (sī. pī.)] kīḷati; Vidaṃsayantī aṅgāni, guyhaṃ pakāsitāni ca.",
      "english": "",
      "sinhala": ""
    },
    {
      "number": 9,
      "pali": "‘‘Tañca disvāna kīḷantiṃ, paṇṇasālagato jaṭī; Assamā nikkhamitvāna, idaṃ vacanamabravi.",
      "english": "",
      "sinhala": ""
    },
    {
      "number": 10,
      "pali": "‘‘Ambho ko nāma so rukkho, yassa tevaṃgataṃ phalaṃ; Dūrepi khittaṃ pacceti, na taṃ ohāya gacchati’’.",
      "english": "",
      "sinhala": ""
    },
    {
      "number": 11,
      "pali": "‘‘Assamassa mama [maṃ (sī.)] brahme, samīpe gandhamādane; Bahavo [pabbate (sī.)] tādisā rukkhā, yassa tevaṃgataṃ phalaṃ; Dūrepi khittaṃ pacceti, na maṃ ohāya gacchati’’.",
      "english": "",
      "sinhala": ""
    },
    {
      "number": 12,
      "pali": "‘‘Etū [etu (sī. syā. ka.)] bhavaṃ assamimaṃ adetu, pajjañca bhakkhañca paṭiccha dammi; Idamāsanaṃ atra bhavaṃ nisīdatu, ito bhavaṃ mūlaphalāni bhuñjatu’’ [khādatu (sī.)].",
      "english": "",
      "sinhala": ""
    },
    {
      "number": 13,
      "pali": "‘‘Kiṃ te idaṃ ūrūnamantarasmiṃ, supicchitaṃ kaṇharivappakāsati; Akkhāhi me pucchito etamatthaṃ, kose nu te uttamaṅgaṃ paviṭṭhaṃ’’.",
      "english": "",
      "sinhala": ""
    },
    {
      "number": 14,
      "pali": "‘‘Ahaṃ vane mūlaphalesanaṃ caraṃ, āsādayiṃ [assādayiṃ (ka.)] acchaṃ sughorarūpaṃ; So maṃ patitvā sahasājjhapatto, panujja maṃ abbahi [abbuhi (syā. ka.)] uttamaṅgaṃ.",
      "english": "",
      "sinhala": ""
    },
    {
      "number": 15,
      "pali": "‘‘Svāyaṃ vaṇo khajjati kaṇḍuvāyati, sabbañca kālaṃ na labhāmi sātaṃ; Paho bhavaṃ kaṇḍumimaṃ vinetuṃ, kurutaṃ bhavaṃ yācito brāhmaṇatthaṃ’’.",
      "english": "",
      "sinhala": ""
    },
    {
      "number": 16,
      "pali": "‘‘Gambhīrarūpo te vaṇo salohito, apūtiko vaṇagandho [pakkagandho (sī.), pannagandho (syā. pī.)] mahā ca; Karomi te kiñci kasāyayogaṃ, yathā bhavaṃ paramasukhī bhaveyya’’.",
      "english": "",
      "sinhala": ""
    },
    {
      "number": 17,
      "pali": "‘‘Na mantayogā na kasāyayogā, na osadhā brahmacāri [brahmacārī (sī. syā. pī.)] kamanti; Ghaṭṭe mudukena [yaṃ te mudu tena (sī.), yaṃ te mudū tena (pī.)] vinehi kaṇḍuṃ [kaṇḍukaṃ (pī.)], yathā ahaṃ paramasukhī bhaveyyaṃ’’.",
      "english": "",
      "sinhala": ""
    },
    {
      "number": 18,
      "pali": "‘‘Ito nu bhoto katamena assamo, kacci bhavaṃ abhiramasi [abhiramasī (pī.)] araññe; Kacci nu te [kacci te (pī.)] mūlaphalaṃ pahūtaṃ, kacci bhavantaṃ na vihiṃsanti vāḷā’’.",
      "english": "",
      "sinhala": ""
    },
    {
      "number": 19,
      "pali": "‘‘Ito ujuṃ uttarāyaṃ disāyaṃ, khemānadī himavatā pabhāvī [pabhāti (sī. pī.)]; Tassā tīre assamo mayha rammo, aho bhavaṃ assamaṃ mayhaṃ passe.",
      "english": "",
      "sinhala": ""
    },
    {
      "number": 20,
      "pali": "‘‘Ambā ca sālā tilakā ca jambuyo, uddālakā pāṭaliyo ca phullā; Samantato kimpurisābhigītaṃ, aho bhavaṃ assamaṃ mayhaṃ passe.",
      "english": "",
      "sinhala": ""
    },
    {
      "number": 21,
      "pali": "‘‘Tālā ca mūlā ca phalā ca mettha, vaṇṇena gandhena upetarūpaṃ; Taṃ bhūmibhāgehi upetarūpaṃ, aho bhavaṃ assamaṃ mayhaṃ passe.",
      "english": "",
      "sinhala": ""
    },
    {
      "number": 21,
      "pali": "‘‘Phalā ca mūlā ca pahūtamettha, vaṇṇena gandhena rasenupetā; Āyanti ca luddakā taṃ padesaṃ, mā me tato mūlaphalaṃ ahāsuṃ’’.",
      "english": "",
      "sinhala": ""
    },
    {
      "number": 23,
      "pali": "‘‘Pitā mamaṃ mūlaphalesanaṃ gato, idāni āgacchati sāyakāle; Ubhova gacchāmase assamaṃ taṃ, yāva pitā mūlaphalato etu’’.",
      "english": "",
      "sinhala": ""
    },
    {
      "number": 24,
      "pali": "‘‘Aññe bahū isayo sādhurūpā, rājīsayo anumagge vasanti; Te yeva pucchesi mamassamaṃ taṃ, te taṃ nayissanti mamaṃ sakāse’’.",
      "english": "",
      "sinhala": ""
    },
    {
      "number": 25,
      "pali": "‘‘Na te kaṭṭhāni bhinnāni, na te udakamābhataṃ; Aggīpi te na hāpito [hāsito (sī. syā.)], kiṃ nu mandova jhāyasi.",
      "english": "",
      "sinhala": ""
    },
    {
      "number": 26,
      "pali": "‘‘Bhinnāni kaṭṭhāni huto ca aggi, tapanīpi te samitā brahmacārī [brahmacāri (?)]; Pīṭhañca mayhaṃ udakañca hoti, ramasi tuvaṃ [tvaṃ (sī.)] brahmabhūto puratthā.",
      "english": "",
      "sinhala": ""
    },
    {
      "number": 27,
      "pali": "‘‘Abhinnakaṭṭhosi anābhatodako, ahāpitaggīsi [ahāpitaggīpi (ka.)] asiddhabhojano [asiṭṭhabhojano (ka.)]; Na me tuvaṃ ālapasī mamajja, naṭṭhaṃ nu kiṃ cetasikañca dukkhaṃ’’.",
      "english": "",
      "sinhala": ""
    },
    {
      "number": 28,
      "pali": "‘‘Idhāgamā jaṭilo brahmacārī, sudassaneyyo sutanū vineti; Nevātidīgho na panātirasso, sukaṇhakaṇhacchadanehi bhoto.",
      "english": "",
      "sinhala": ""
    },
    {
      "number": 29,
      "pali": "‘‘Amassujāto apurāṇavaṇṇī, ādhārarūpañca panassa kaṇṭhe; Dve yamā [dve passa (sī.), dvāssa (pī.)] gaṇḍā uresu jātā, suvaṇṇatindukanibhā [suvaṇṇapindūpanibhā (sī.), suvaṇṇatiṇḍusannibhā (syā.), sovannapiṇḍūpanibhā (pī.)] pabhassarā.",
      "english": "",
      "sinhala": ""
    },
    {
      "number": 30,
      "pali": "‘‘Mukhañca tassa bhusadassaneyyaṃ, kaṇṇesu lambanti ca kuñcitaggā; Te jotare carato māṇavassa, suttañca yaṃ saṃyamanaṃ jaṭānaṃ.",
      "english": "",
      "sinhala": ""
    },
    {
      "number": 31,
      "pali": "‘‘Aññā ca tassa saṃyamāni [saṃyamanī (sī. pī.)] catasso, nīlā pītā [nīlāpi tā (pī.)] lohitikā [lohitakā (syā. pī. ka.)] ca setā; Tā piṃsare [saṃsare (sī. syā.)] carato māṇavassa, tiriṭi [cirīṭi (sī. pī.)] saṅghāriva pāvusamhi.",
      "english": "",
      "sinhala": ""
    },
    {
      "number": 32,
      "pali": "‘‘Na mikhalaṃ muñjamayaṃ dhāreti, na santhare [santace (sī.), santacaṃ (pī.), santare (ka.)] no pana pabbajassa; Tā jotare jaghanantare [jaghanavare (sī. pī.)] vilaggā, sateratā vijjurivantalikkhe.",
      "english": "",
      "sinhala": ""
    },
    {
      "number": 33,
      "pali": "‘‘Akhīlakāni ca avaṇṭakāni, heṭṭhā nabhyā kaṭisamohitāni; Aghaṭṭitā niccakīḷaṃ karonti, haṃ tāta kiṃrukkhaphalāni tāni.",
      "english": "",
      "sinhala": ""
    },
    {
      "number": 34,
      "pali": "‘‘Jaṭā ca tassa bhusadassaneyyā, parosataṃ vellitaggā sugandhā; Dvedhā siro sādhu vibhattarūpo, aho nu kho mayha tathā jaṭāssu.",
      "english": "",
      "sinhala": ""
    },
    {
      "number": 35,
      "pali": "‘‘Yadā ca so pakirati tā jaṭāyo, vaṇṇena gandhena upetarūpā; Nīluppalaṃ vātasameritaṃva, tatheva saṃvāti panassamo ayaṃ.",
      "english": "",
      "sinhala": ""
    },
    {
      "number": 36,
      "pali": "‘‘Paṅko ca tassa bhusadassaneyyo, netādiso yādiso mayhaṃ kāye [kāyo (sī. syā. pī.)]; So vāyatī erito mālutena, vanaṃ yathā aggagimhe suphullaṃ.",
      "english": "",
      "sinhala": ""
    },
    {
      "number": 37,
      "pali": "‘‘Nihanti so rukkhaphalaṃ pathabyā, sucittarūpaṃ ruciraṃ dassaneyyaṃ; Khittañca tassa punareti hatthaṃ, haṃ tāta kiṃrukkhaphalaṃ nu kho taṃ.",
      "english": "",
      "sinhala": ""
    },
    {
      "number": 38,
      "pali": "‘‘Dantā ca tassa bhusadassaneyyā, suddhā samā saṅkhavarūpapannā; Mano pasādenti vivariyamānā, na hi [na ha (sī. pī.)] nūna so sākamakhādi tehi.",
      "english": "",
      "sinhala": ""
    },
    {
      "number": 39,
      "pali": "‘‘Akakkasaṃ aggaḷitaṃ muhuṃ muduṃ, ujuṃ anuddhataṃ acapalamassa bhāsitaṃ; Rudaṃ manuññaṃ karavīkasussaraṃ, hadayaṅgamaṃ rañjayateva me mano.",
      "english": "",
      "sinhala": ""
    },
    {
      "number": 40,
      "pali": "‘‘Bindussaro nātivisaṭṭhavākyo [nātivissaṭṭhavākyo (sī. syā. pī.)], na nūna sajjhāyamatippayutto; Icchāmi bho [kho (sī. syā. pī.)] taṃ punadeva daṭṭhuṃ, mitto hi [mittaṃ hi (sī. syā. pī.)] me māṇavohu [māṇavāhu (sī. syā.), māṇavāhū (pī.)] puratthā.",
      "english": "",
      "sinhala": ""
    },
    {
      "number": 41,
      "pali": "‘‘Susandhi sabbattha vimaṭṭhimaṃ vaṇaṃ, puthū [puthuṃ (pī.), puthu (ka.)] sujātaṃ kharapattasannibhaṃ; Teneva maṃ uttariyāna māṇavo, vivaritaṃ ūruṃ jaghanena pīḷayi.",
      "english": "",
      "sinhala": ""
    },
    {
      "number": 42,
      "pali": "‘‘Tapanti ābhanti virocare ca, sateratā vijjurivantalikkhe; Bāhā mudū añjanalomasādisā, vicitravaṭṭaṅgulikāssa sobhare.",
      "english": "",
      "sinhala": ""
    },
    {
      "number": 43,
      "pali": "‘‘Akakkasaṅgo na ca dīghalomo, nakhāssa dīghā api lohitaggā; Mudūhi bāhāhi palissajanto, kalyāṇarūpo ramayaṃ [ramayhaṃ (ka.)] upaṭṭhahi.",
      "english": "",
      "sinhala": ""
    },
    {
      "number": 44,
      "pali": "‘‘Dumassa tūlūpanibhā pabhassarā, suvaṇṇakambutalavaṭṭasucchavī; Hatthā mudū tehi maṃ saṃphusitvā, ito gato tena maṃ dahanti tāta.",
      "english": "",
      "sinhala": ""
    },
    {
      "number": 45,
      "pali": "‘‘Na nūna [na ha nūna (sī. pī.)] so khārividhaṃ ahāsi, na nūna so kaṭṭhāni sayaṃ abhañji; Na nūna so hanti dume kuṭhāriyā [kudhāriyā (ka.)], na hissa [na pissa (sī. syā. pī.)] hatthesu khilāni atthi.",
      "english": "",
      "sinhala": ""
    },
    {
      "number": 46,
      "pali": "‘‘Accho ca kho tassa vaṇaṃ akāsi, so maṃbravi sukhitaṃ maṃ karohi; Tāhaṃ kariṃ tena mamāsi sokhyaṃ, so cabravi sukhitosmīti brahme.",
      "english": "",
      "sinhala": ""
    },
    {
      "number": 47,
      "pali": "‘‘Ayañca te māluvapaṇṇasanthatā, vikiṇṇarūpāva mayā ca tena ca; Kilantarūpā udake ramitvā, punappunaṃ paṇṇakuṭiṃ vajāma.",
      "english": "",
      "sinhala": ""
    },
    {
      "number": 48,
      "pali": "‘‘Na majja mantā paṭibhanti tāta, na aggihuttaṃ napi yaññatantaṃ [yaññatantraṃ (sī.), yaññaṃ tatra (pī. ka.), yaññatatra (syā.)]; Na cāpi te mūlaphalāni bhuñje, yāva na passāmi taṃ brahmacāriṃ.",
      "english": "",
      "sinhala": ""
    },
    {
      "number": 49,
      "pali": "‘‘Addhā pajānāsi tuvampi tāta, yassaṃ disaṃ [disāyaṃ (syā. pī. ka.)] vasate brahmacārī; Taṃ maṃ disaṃ pāpaya tāta khippaṃ, mā te ahaṃ amarimassamamhi.",
      "english": "",
      "sinhala": ""
    },
    {
      "number": 50,
      "pali": "‘‘Vicitraphullaṃ [vicitrapupphaṃ (sī. pī.)] hi vanaṃ sutaṃ mayā, dijābhighuṭṭhaṃ dijasaṅghasevitaṃ; Taṃ maṃ vanaṃ pāpaya tāta khippaṃ, purā te pāṇaṃ vijahāmi assame’’.",
      "english": "",
      "sinhala": ""
    },
    {
      "number": 51,
      "pali": "‘‘Imasmāhaṃ jotirase vanamhi, gandhabbadevaccharasaṅghasevite; Isīnamāvāse sanantanamhi, netādisaṃ aratiṃ pāpuṇetha.",
      "english": "",
      "sinhala": ""
    },
    {
      "number": 52,
      "pali": "‘‘Bhavanti mittāni atho na honti, ñātīsu mittesu karonti pemaṃ; Ayañca jammo kissa vā niviṭṭho, yo neva jānāti kutomhi āgato.",
      "english": "",
      "sinhala": ""
    },
    {
      "number": 53,
      "pali": "‘‘Saṃvāsena hi mittāni, sandhiyanti [sandhīyanti (sī. pī.)] punappunaṃ; Sveva mitto [sā ca metti (pī.)] asaṃgantu, asaṃvāsena jīrati.",
      "english": "",
      "sinhala": ""
    },
    {
      "number": 54,
      "pali": "‘‘Sace tuvaṃ dakkhasi brahmacāriṃ, sace tuvaṃ sallape [sallapi (sī.)] brahmacārinā; Sampannasassaṃva mahodakena, tapoguṇaṃ khippamimaṃ pahissasi [pahassasi (sī. syā. pī.)].",
      "english": "",
      "sinhala": ""
    },
    {
      "number": 55,
      "pali": "‘‘Punapi [punappi (pī.)] ce dakkhasi brahmacāriṃ, punapi [punappi (pī.)] ce sallape brahmacārinā; Sampannasassaṃva mahodakena, usmāgataṃ khippamimaṃ pahissasi.",
      "english": "",
      "sinhala": ""
    },
    {
      "number": 56,
      "pali": "‘‘Bhūtāni hetāni [etāni (pī.)] caranti tāta, virūparūpena manussaloke; Na tāni sevetha naro sapañño, āsajja naṃ nassati brahmacārī’’ti. Niḷinikājātakaṃ [naḷinījātakaṃ (sī.), naḷinijātakaṃ (pī.)] paṭhamaṃ.",
      "english": "",
      "sinhala": ""
    },
    {
      "number": 57,
      "pali": "‘‘Nivesanaṃ kassa nudaṃ sunanda, pākārena paṇḍumayena guttaṃ; Kā dissati aggisikhāva dūre, vehāyasaṃ [vehāsayaṃ (sī. pī.)] pabbataggeva acci.",
      "english": "",
      "sinhala": "",
      "paliTitle": "Ummādantījātakaṃ"
    },
    {
      "number": 58,
      "pali": "‘‘Dhītā nvayaṃ [nayaṃ (sī. pī.), nvāyaṃ (syā.)] kassa sunanda hoti, suṇisā nvayaṃ [nayaṃ (sī. pī.), nvāyaṃ (syā.)] kassa athopi bhariyā; Akkhāhi me khippamidheva puṭṭho, avāvaṭā yadi vā atthi bhattā’’.",
      "english": "",
      "sinhala": ""
    },
    {
      "number": 59,
      "pali": "‘‘Ahañhi jānāmi janinda etaṃ, matyā ca petyā ca athopi assā; Taveva so puriso bhūmipāla, rattindivaṃ appamatto tavatthe.",
      "english": "",
      "sinhala": ""
    },
    {
      "number": 60,
      "pali": "‘‘Iddho ca phīto ca suvaḍḍhito [subāḷhiko (pī.)] ca, amacco ca te aññataro janinda; Tassesā bhariyābhipārakassa [ahipārakassa (sī. pī.), abhipādakassa (ka.)], ummādantī [ummādantīti (ka.)] nāmadheyyena rāja’’.",
      "english": "",
      "sinhala": ""
    },
    {
      "number": 61,
      "pali": "‘‘Ambho ambho nāmamidaṃ imissā, matyā ca petyā ca kataṃ susādhu; Tadā [tathā (sī. syā. pī.)] hi mayhaṃ avalokayantī, ummattakaṃ ummadantī akāsi’’.",
      "english": "",
      "sinhala": ""
    },
    {
      "number": 62,
      "pali": "‘‘Yā puṇṇamāse [puṇṇamāye (ka.)] migamandalocanā, upāvisi puṇḍarīkattacaṅgī; Dve puṇṇamāyo tadahū amaññahaṃ, disvāna pārāvatarattavāsiniṃ.",
      "english": "",
      "sinhala": ""
    },
    {
      "number": 63,
      "pali": "‘‘Aḷārapamhehi subhehi vaggubhi, palobhayantī maṃ yadā udikkhati; Vijambhamānā harateva me mano, jātā vane kimpurisīva pabbate.",
      "english": "",
      "sinhala": ""
    },
    {
      "number": 64,
      "pali": "‘‘Tadā hi brahatī sāmā, āmuttamaṇikuṇḍalā; Ekaccavasanā nārī, migī bhantāvudikkhati.",
      "english": "",
      "sinhala": ""
    },
    {
      "number": 65,
      "pali": "‘‘Kadāssu maṃ tambanakhā sulomā, bāhāmudū candanasāralittā; Vaṭṭaṅgulī sannatadhīrakuttiyā, nārī upaññissati sīsato subhā.",
      "english": "",
      "sinhala": ""
    },
    {
      "number": 66,
      "pali": "‘‘Kadāssu maṃ kañcanajāluracchadā, dhītā tirīṭissa vilaggamajjhā; Mudūhi bāhāhi palissajissati, brahāvane jātadumaṃva māluvā.",
      "english": "",
      "sinhala": ""
    },
    {
      "number": 67,
      "pali": "‘‘Kadāssu [kadāssu maṃ (syā. ka.)] lākhārasarattasucchavī, bindutthanī puṇḍarīkattacaṅgī; Mukhaṃ mukhena upanāmayissati, soṇḍova soṇḍassa surāya thālaṃ.",
      "english": "",
      "sinhala": ""
    },
    {
      "number": 68,
      "pali": "‘‘Yadāddasaṃ [yathāddasaṃ (pī.)] taṃ tiṭṭhantiṃ, sabbabhaddaṃ [sabbagattaṃ (sī. syā. pī.)] manoramaṃ; Tato sakassa cittassa, nāvabodhāmi kañcinaṃ [kiñcinaṃ (ka.), kiñcanaṃ (pī.)].",
      "english": "",
      "sinhala": ""
    },
    {
      "number": 69,
      "pali": "‘‘Ummādantimahaṃ daṭṭhā [diṭṭhā (sī. syā. pī. ka.)], āmuttamaṇikuṇḍalaṃ; Na supāmi divārattiṃ, sahassaṃva parājito.",
      "english": "",
      "sinhala": ""
    },
    {
      "number": 70,
      "pali": "‘‘Sakko ce [ca (sī. pī.)] me varaṃ dajjā, so ca labbhetha me varo; Ekarattaṃ dvirattaṃ [dirattaṃ (pī.)] vā, bhaveyyaṃ abhipārako; Ummādantyā ramitvāna, sivirājā tato siyaṃ’’ [siyā (syā. pī.)].",
      "english": "",
      "sinhala": ""
    },
    {
      "number": 71,
      "pali": "‘‘Bhūtāni me bhūtapatī namassato, āgamma yakkho idametadabravi; Rañño mano ummadantyā niviṭṭho, dadāmi te taṃ paricārayassu’’.",
      "english": "",
      "sinhala": ""
    },
    {
      "number": 72,
      "pali": "‘‘Puññā vidhaṃse amaro na camhi, jano ca me pāpamidañca [pāpamidanti (sī. pī.)] jaññā; Bhuso ca tyassa manaso vighāto, datvā piyaṃ ummadantiṃ adaṭṭhā’’.",
      "english": "",
      "sinhala": ""
    },
    {
      "number": 73,
      "pali": "‘‘Janinda nāññatra tayā mayā vā, sabbāpi kammassa katassa jaññā; Yaṃ te mayā ummadantī padinnā, bhusehi rājā vanathaṃ sajāhi’’.",
      "english": "",
      "sinhala": ""
    },
    {
      "number": 74,
      "pali": "‘‘Yo pāpakaṃ kamma karaṃ manusso, so maññati māyida [māyidha (ka.)] maññiṃsu aññe; Passanti bhūtāni karontametaṃ, yuttā ca ye honti narā pathabyā.",
      "english": "",
      "sinhala": ""
    },
    {
      "number": 75,
      "pali": "‘‘Añño nu te koci [kodha (pī.)] naro pathabyā, saddheyya [saddaheyya (sī.)] lokasmi na me piyāti; Bhuso ca tyassa manaso vighāto, datvā piyaṃ ummadantiṃ adaṭṭhā’’.",
      "english": "",
      "sinhala": ""
    },
    {
      "number": 76,
      "pali": "‘‘Addhā piyā mayha janinda esā, na sā mamaṃ appiyā bhūmipāla; Gaccheva tvaṃ ummadantiṃ bhadante, sīhova selassa guhaṃ upeti’’.",
      "english": "",
      "sinhala": ""
    },
    {
      "number": 77,
      "pali": "‘‘Na pīḷitā attadukhena dhīrā, sukhapphalaṃ kamma pariccajanti; Sammohitā vāpi sukhena mattā, na pāpakammañca [pāpakaṃ kamma (pī.)] samācaranti’’.",
      "english": "",
      "sinhala": ""
    },
    {
      "number": 78,
      "pali": "‘‘Tuvañhi mātā ca pitā ca mayhaṃ, bhattā patī posako devatā ca; Dāso ahaṃ tuyha saputtadāro, yathāsukhaṃ sāmi [sibba (sī.), sīvi (syā.)] karohi kāmaṃ’’.",
      "english": "",
      "sinhala": ""
    },
    {
      "number": 79,
      "pali": "‘‘Yo issaromhīti karoti pāpaṃ, katvā ca so nuttasate [nuttapate (pī.)] paresaṃ; Na tena so jīvati dīghamāyu [dīghamāyuṃ (sī. syā.)], devāpi pāpena samekkhare naṃ.",
      "english": "",
      "sinhala": ""
    },
    {
      "number": 80,
      "pali": "‘‘Aññātakaṃ sāmikehī padinnaṃ, dhamme ṭhitā ye paṭicchanti dānaṃ; Paṭicchakā dāyakā cāpi tattha, sukhapphalaññeva karonti kammaṃ’’.",
      "english": "",
      "sinhala": ""
    },
    {
      "number": 81,
      "pali": "‘‘Añño nu te koci naro pathabyā, saddheyya lokasmi na me piyāti; Bhuso ca tyassa manaso vighāto, datvā piyaṃ ummadantiṃ adaṭṭhā’’.",
      "english": "",
      "sinhala": ""
    },
    {
      "number": 82,
      "pali": "‘‘Addhā piyā mayha janinda esā, na sā mamaṃ appiyā bhūmipāla; Yaṃ te mayā ummadantī padinnā, bhusehi rājā vanathaṃ sajāhi’’.",
      "english": "",
      "sinhala": ""
    },
    {
      "number": 83,
      "pali": "‘‘Yo attadukkhena parassa dukkhaṃ, sukhena vā attasukhaṃ dahāti; Yathevidaṃ mayha tathā paresaṃ, yo [so (pī.)] evaṃ jānāti [pajānāti (ka.)] sa vedi dhammaṃ.",
      "english": "",
      "sinhala": ""
    },
    {
      "number": 84,
      "pali": "‘‘Añño nu te koci naro pathabyā, saddheyya lokasmi na me piyāti; Bhuso ca tyassa manaso vighāto, datvā piyaṃ ummadantiṃ adaṭṭhā’’.",
      "english": "",
      "sinhala": ""
    },
    {
      "number": 85,
      "pali": "‘‘Janinda jānāsi piyā mamesā, na sā mamaṃ appiyā bhūmipāla; Piyena te dammi piyaṃ janinda, piyadāyino deva piyaṃ labhanti’’.",
      "english": "",
      "sinhala": ""
    },
    {
      "number": 86,
      "pali": "‘‘So nūnāhaṃ vadhissāmi, attānaṃ kāmahetukaṃ; Na hi dhammaṃ adhammena, ahaṃ vadhitumussahe’’.",
      "english": "",
      "sinhala": ""
    },
    {
      "number": 87,
      "pali": "‘‘Sace tuvaṃ mayha satiṃ [santi (ka.)] janinda, na kāmayāsi naravīra seṭṭha; Cajāmi naṃ sabbajanassa sibyā [sibba (sī. pī.), majjhe (syā.)], mayā pamuttaṃ tato avhayesi [avhayāsi (ka.)] naṃ’’.",
      "english": "",
      "sinhala": ""
    },
    {
      "number": 88,
      "pali": "‘‘Adūsiyaṃ ce abhipāraka tvaṃ, cajāsi katte ahitāya tyassa; Mahā ca te upavādopi assa, na cāpi tyassa nagaramhi pakkho’’.",
      "english": "",
      "sinhala": ""
    },
    {
      "number": 89,
      "pali": "‘‘Ahaṃ sahissaṃ upavādametaṃ, nindaṃ pasaṃsaṃ garahañca sabbaṃ; Mametamāgacchatu bhūmipāla, yathāsukhaṃ sivi [sibba (sī. pī.)] karohi kāmaṃ’’.",
      "english": "",
      "sinhala": ""
    },
    {
      "number": 90,
      "pali": "‘‘Yo neva nindaṃ na panappasaṃsaṃ, ādiyati garahaṃ nopi pūjaṃ; Sirī ca lakkhī ca apeti tamhā, āpo suvuṭṭhīva yathā thalamhā’’.",
      "english": "",
      "sinhala": ""
    },
    {
      "number": 91,
      "pali": "‘‘Yaṃ kiñci dukkhañca sukhañca etto, dhammātisārañca manovighātaṃ; Urasā ahaṃ paccuttarissāmi [paṭicchissāmi (sī. syā.), paccupadissāmi (pī.)] sabbaṃ, pathavī yathā thāvarānaṃ tasānaṃ’’.",
      "english": "",
      "sinhala": ""
    },
    {
      "number": 92,
      "pali": "‘‘Dhammātisārañca manovighātaṃ, dukkhañca nicchāmi ahaṃ paresaṃ; Ekovimaṃ hārayissāmi bhāraṃ, dhamme ṭhito kiñci ahāpayanto’’.",
      "english": "",
      "sinhala": ""
    },
    {
      "number": 93,
      "pali": "‘‘Saggūpagaṃ puññakammaṃ janinda, mā me tuvaṃ antarāyaṃ akāsi; Dadāmi te ummadantiṃ pasanno, rājāva yaññe dhanaṃ brāhmaṇānaṃ’’.",
      "english": "",
      "sinhala": ""
    },
    {
      "number": 94,
      "pali": "‘‘Addhā tuvaṃ katte hitesi mayhaṃ, sakhā mamaṃ ummadantī tuvañca; Nindeyyu devā pitaro ca sabbe, pāpañca passaṃ abhisamparāyaṃ’’.",
      "english": "",
      "sinhala": ""
    },
    {
      "number": 95,
      "pali": "‘‘Na hetadhammaṃ sivirāja vajjuṃ, sanegamā jānapadā ca sabbe; Yaṃ te mayā ummadantī padinnā, bhusehi rājā vanathaṃ sajāhi’’.",
      "english": "",
      "sinhala": ""
    },
    {
      "number": 96,
      "pali": "‘‘Addhā tuvaṃ katte hitesi mayhaṃ, sakhā mamaṃ ummadantī tuvañca; Satañca dhammāni sukittitāni, samuddavelāva duraccayāni’’.",
      "english": "",
      "sinhala": ""
    },
    {
      "number": 97,
      "pali": "‘‘Āhuneyyo mesi hitānukampī, dhātā vidhātā casi kāmapālo; Tayī hutā rāja mahapphalā hi [mahapphalā hi me (pī.)], kāmena me ummadantiṃ paṭiccha’’.",
      "english": "",
      "sinhala": ""
    },
    {
      "number": 98,
      "pali": "‘‘Addhā hi sabbaṃ abhipāraka tvaṃ, dhammaṃ acārī mama kattuputta; Añño nu te ko idha sotthikattā, dvipado naro aruṇe jīvaloke’’.",
      "english": "",
      "sinhala": ""
    },
    {
      "number": 99,
      "pali": "‘‘Tuvaṃ nu seṭṭho tvamanuttarosi, tvaṃ dhammagū [dhammagutto (sī.)] dhammavidū sumedho; So dhammagutto cirameva jīva, dhammañca me desaya dhammapāla’’.",
      "english": "",
      "sinhala": ""
    },
    {
      "number": 100,
      "pali": "‘‘Tadiṅgha abhipāraka, suṇohi vacanaṃ mama; Dhammaṃ te desayissāmi, sataṃ āsevitaṃ ahaṃ.",
      "english": "",
      "sinhala": ""
    },
    {
      "number": 101,
      "pali": "‘‘Sādhu dhammaruci rājā, sādhu paññāṇavā naro; Sādhu mittānamaddubbho, pāpassākaraṇaṃ sukhaṃ.",
      "english": "",
      "sinhala": ""
    },
    {
      "number": 102,
      "pali": "‘‘Akkodhanassa vijite, ṭhitadhammassa rājino; Sukhaṃ manussā āsetha, sītacchāyāya saṅghare.",
      "english": "",
      "sinhala": ""
    },
    {
      "number": 103,
      "pali": "‘‘Na cāhametaṃ abhirocayāmi, kammaṃ asamekkhakataṃ asādhu; Ye vāpi ñatvāna sayaṃ karonti, upamā imā mayhaṃ tuvaṃ suṇohi.",
      "english": "",
      "sinhala": ""
    },
    {
      "number": 104,
      "pali": "‘‘Gavaṃ ce taramānānaṃ, jimhaṃ gacchati puṅgavo; Sabbā tā jimhaṃ gacchanti, nette jimhaṃ gate sati.",
      "english": "",
      "sinhala": ""
    },
    {
      "number": 105,
      "pali": "‘‘Evameva [evamevaṃ (pī.)] manussesu, yo hoti seṭṭhasammato; So ce adhammaṃ carati, pageva itarā pajā; Sabbaṃ raṭṭhaṃ dukhaṃ seti, rājā ce hoti adhammiko.",
      "english": "",
      "sinhala": ""
    },
    {
      "number": 106,
      "pali": "‘‘Gavaṃ ce taramānānaṃ, ujuṃ gacchati puṅgavo; Sabbā gāvī ujuṃ yanti, nette ujuṃ gate sati.",
      "english": "",
      "sinhala": ""
    },
    {
      "number": 107,
      "pali": "‘‘Evameva manussesu, yo hoti seṭṭhasammato; So sace dhammaṃ carati, pageva itarā pajā; Sabbaṃ raṭṭhaṃ sukhaṃ seti, rājā ce hoti dhammiko.",
      "english": "",
      "sinhala": ""
    },
    {
      "number": 108,
      "pali": "‘‘Na cāpāhaṃ adhammena, amarattamabhipatthaye; Imaṃ vā pathaviṃ sabbaṃ, vijetuṃ abhipāraka.",
      "english": "",
      "sinhala": ""
    },
    {
      "number": 109,
      "pali": "‘‘Yañhi kiñci manussesu, ratanaṃ idha vijjati; Gāvo dāso hiraññañca, vatthiyaṃ haricandanaṃ.",
      "english": "",
      "sinhala": ""
    },
    {
      "number": 110,
      "pali": "‘‘Assitthiyo [assitthiyo ca (sī.)] ratanaṃ maṇikañca, yañcāpi me candasūriyā abhipālayanti; Na tassa hetu visamaṃ careyyaṃ, majjhe sivīnaṃ usabhomhi jāto.",
      "english": "",
      "sinhala": ""
    },
    {
      "number": 111,
      "pali": "‘‘Netā hitā [netābhi tā (sī.)] uggato raṭṭhapālo, dhammaṃ sivīnaṃ apacāyamāno; So dhammamevānuvicintayanto, tasmā sake cittavase na vatto’’.",
      "english": "",
      "sinhala": ""
    },
    {
      "number": 112,
      "pali": "‘‘Addhā tuvaṃ mahārāja, niccaṃ abyasanaṃ sivaṃ; Karissasi ciraṃ rajjaṃ, paññā hi tava tādisī.",
      "english": "",
      "sinhala": ""
    },
    {
      "number": 113,
      "pali": "‘‘Etaṃ te anumodāma, yaṃ dhammaṃ nappamajjasi; Dhammaṃ pamajja khattiyo, raṭṭhā [ṭhānā (sī.)] cavati issaro.",
      "english": "",
      "sinhala": ""
    },
    {
      "number": 114,
      "pali": "‘‘Dhammaṃ cara mahārāja, mātāpitūsu khattiya; Idha dhammaṃ caritvāna, rāja saggaṃ gamissasi.",
      "english": "",
      "sinhala": ""
    },
    {
      "number": 115,
      "pali": "‘‘Dhammaṃ cara mahārāja, puttadāresu khattiya…pe….",
      "english": "",
      "sinhala": ""
    },
    {
      "number": 116,
      "pali": "‘‘Dhammaṃ cara mahārāja, mittāmaccesu khattiya…pe….",
      "english": "",
      "sinhala": ""
    },
    {
      "number": 117,
      "pali": "‘‘Dhammaṃ cara mahārāja, vāhanesu balesu ca…pe….",
      "english": "",
      "sinhala": ""
    },
    {
      "number": 118,
      "pali": "‘‘Dhammaṃ cara mahārāja, gāmesu nigamesu ca…pe….",
      "english": "",
      "sinhala": ""
    },
    {
      "number": 119,
      "pali": "‘‘Dhammaṃ cara mahārāja, raṭṭhesu janapadesu ca…pe….",
      "english": "",
      "sinhala": ""
    },
    {
      "number": 120,
      "pali": "‘‘Dhammaṃ cara mahārāja, samaṇabrāhmaṇesu ca…pe….",
      "english": "",
      "sinhala": ""
    },
    {
      "number": 121,
      "pali": "‘‘Dhammaṃ cara mahārāja, migapakkhīsu khattiya…pe….",
      "english": "",
      "sinhala": ""
    },
    {
      "number": 122,
      "pali": "‘‘Dhammaṃ cara mahārāja, dhammo ciṇṇo sukhāvaho; Idha dhammaṃ caritvāna, rāja saggaṃ gamissasi.",
      "english": "",
      "sinhala": ""
    },
    {
      "number": 123,
      "pali": "‘‘Dhammaṃ cara mahārāja, saindā devā sabrahmakā; Suciṇṇena divaṃ pattā, mā dhammaṃ rāja pāmado’’ti. Ummādantījātakaṃ dutiyaṃ.",
      "english": "",
      "sinhala": ""
    },
    {
      "number": 124,
      "pali": "‘‘Kiṃ nu daṇḍaṃ kimajinaṃ, kiṃ chattaṃ kimupāhanaṃ; Kimaṅkusañca pattañca, saṅghāṭiñcāpi brāhmaṇa; Taramānarūpohāsi [gaṇhāsi (sī. syā. pī.)], kiṃ nu patthayase disaṃ’’.",
      "english": "",
      "sinhala": "",
      "paliTitle": "Mahābodhijātakaṃ"
    },
    {
      "number": 125,
      "pali": "‘‘Dvādasetāni vassāni, vusitāni tavantike; Nābhijānāmi soṇena, piṅgalenābhikūjitaṃ.",
      "english": "",
      "sinhala": ""
    },
    {
      "number": 126,
      "pali": "‘‘Svāyaṃ dittova nadati, sukkadāṭhaṃ vidaṃsayaṃ; Tava sutvā sabhariyassa, vītasaddhassa maṃ pati’’.",
      "english": "",
      "sinhala": ""
    },
    {
      "number": 127,
      "pali": "‘‘Ahu esa kato doso, yathā bhāsasi brāhmaṇa; Esa bhiyyo pasīdāmi, vasa brāhmaṇa māgamā’’.",
      "english": "",
      "sinhala": ""
    },
    {
      "number": 128,
      "pali": "‘‘Sabbaseto pure āsi, tatopi sabalo ahu; Sabbalohitako dāni, kālo pakkamituṃ mama.",
      "english": "",
      "sinhala": ""
    },
    {
      "number": 129,
      "pali": "‘‘Abbhantaraṃ pure āsi, tato majjhe tato bahi; Purā niddhamanā hoti, sayameva vajāmahaṃ.",
      "english": "",
      "sinhala": ""
    },
    {
      "number": 130,
      "pali": "‘‘Vītasaddhaṃ na seveyya, udapānaṃvanodakaṃ; Sacepi naṃ anukhaṇe, vāri kaddamagandhikaṃ.",
      "english": "",
      "sinhala": ""
    },
    {
      "number": 131,
      "pali": "‘‘Pasannameva seveyya, appasannaṃ vivajjaye; Pasannaṃ payirupāseyya, rahadaṃ vudakatthiko.",
      "english": "",
      "sinhala": ""
    },
    {
      "number": 132,
      "pali": "‘‘Bhaje bhajantaṃ purisaṃ, abhajantaṃ na bhajjaye [bhājaye (pī.)]; Asappurisadhammo so, yo bhajantaṃ na bhajjati [bhājati (pī.)].",
      "english": "",
      "sinhala": ""
    },
    {
      "number": 133,
      "pali": "‘‘Yo bhajantaṃ na bhajati, sevamānaṃ na sevati; Sa ve manussapāpiṭṭho, migo sākhassito yathā.",
      "english": "",
      "sinhala": ""
    },
    {
      "number": 134,
      "pali": "‘‘Accābhikkhaṇasaṃsaggā, asamosaraṇena ca; Etena mittā jīranti, akāle yācanāya ca.",
      "english": "",
      "sinhala": ""
    },
    {
      "number": 135,
      "pali": "‘‘Tasmā nābhikkhaṇaṃ gacche, na ca gacche cirāciraṃ; Kālena yācaṃ yāceyya, evaṃ mittā na jīyare [jīrare (syā. pī.)].",
      "english": "",
      "sinhala": ""
    },
    {
      "number": 136,
      "pali": "‘‘Aticiraṃ nivāsena, piyo bhavati appiyo; Āmanta kho taṃ gacchāma, purā te homa appiyā’’.",
      "english": "",
      "sinhala": ""
    },
    {
      "number": 137,
      "pali": "‘‘Evaṃ ce yācamānānaṃ, añjaliṃ nāvabujjhasi; Paricārakānaṃ sataṃ [paricārikānaṃ sattānaṃ (sī. syā. pī.)], vacanaṃ na karosi no; Evaṃ taṃ abhiyācāma, puna kayirāsi pariyāyaṃ’’.",
      "english": "",
      "sinhala": ""
    },
    {
      "number": 138,
      "pali": "‘‘Evaṃ ce no viharataṃ, antarāyo na hessati; Tuyhaṃ vāpi [tumhañcāpi (sī.), tuyhañcāpi (pī.)] mahārāja, mayhaṃ vā [amhaṃ vā (sī.), mayhañca (pī.)] raṭṭhavaddhana; Appeva nāma passema, ahorattānamaccaye’’.",
      "english": "",
      "sinhala": ""
    },
    {
      "number": 139,
      "pali": "‘‘Udīraṇā ce saṃgatyā, bhāvāya manuvattati; Akāmā akaraṇīyaṃ vā, karaṇīyaṃ vāpi kubbati; Ākāmākaraṇīyamhi, kvidha pāpena lippati [limpati (syā. ka.)].",
      "english": "",
      "sinhala": ""
    },
    {
      "number": 140,
      "pali": "‘‘So ce attho ca dhammo ca, kalyāṇo na ca pāpako; Bhoto ce vacanaṃ saccaṃ, suhato vānaro mayā.",
      "english": "",
      "sinhala": ""
    },
    {
      "number": 141,
      "pali": "‘‘Attano ce hi vādassa, aparādhaṃ vijāniyā [vijāniya (sī. syā. pī.)]; Na maṃ tvaṃ garaheyyāsi, bhoto vādo hi tādiso’’.",
      "english": "",
      "sinhala": ""
    },
    {
      "number": 142,
      "pali": "‘‘Issaro sabbalokassa, sace kappeti jīvitaṃ; Iddhiṃ [iddhi (pī. ka.)] byasanabhāvañca, kammaṃ kalyāṇapāpakaṃ; Niddesakārī puriso, issaro tena lippati.",
      "english": "",
      "sinhala": ""
    },
    {
      "number": 143,
      "pali": "‘‘So ce attho ca dhammo ca, kalyāṇo na ca pāpako; Bhoto ce vacanaṃ saccaṃ, suhato vānaro mayā.",
      "english": "",
      "sinhala": ""
    },
    {
      "number": 144,
      "pali": "‘‘Attano ce hi vādassa, aparādhaṃ vijāniyā; Na maṃ tvaṃ garaheyyāsi, bhoto vādo hi tādiso’’.",
      "english": "",
      "sinhala": ""
    },
    {
      "number": 145,
      "pali": "‘‘Sace pubbekatahetu, sukhadukkhaṃ nigacchati; Porāṇakaṃ kataṃ pāpaṃ, tameso muccate [muñcate (sī. syā.)] iṇaṃ; Porāṇakaiṇamokkho, kvidha pāpena lippati.",
      "english": "",
      "sinhala": ""
    },
    {
      "number": 146,
      "pali": "‘‘So ce attho ca dhammo ca, kalyāṇo na ca pāpako; Bhoto ce vacanaṃ saccaṃ, suhato vānaro mayā.",
      "english": "",
      "sinhala": ""
    },
    {
      "number": 147,
      "pali": "‘‘Attano ce hi vādassa, aparādhaṃ vijāniyā; Na maṃ tvaṃ garaheyyāsi, bhoto vādo hi tādiso’’.",
      "english": "",
      "sinhala": ""
    },
    {
      "number": 148,
      "pali": "‘‘Catunnaṃyevupādāya, rūpaṃ sambhoti pāṇinaṃ; Yato ca rūpaṃ sambhoti, tatthevānupagacchati; Idheva jīvati jīvo, pecca pecca vinassati.",
      "english": "",
      "sinhala": ""
    },
    {
      "number": 149,
      "pali": "Ucchijjati ayaṃ loko, ye bālā ye ca paṇḍitā; Ucchijjamāne lokasmiṃ, kvidha pāpena lippati.",
      "english": "",
      "sinhala": ""
    },
    {
      "number": 150,
      "pali": "‘‘So ce attho ca dhammo ca, kalyāṇo na ca pāpako; Bhoto ce vacanaṃ saccaṃ, suhato vānaro mayā.",
      "english": "",
      "sinhala": ""
    },
    {
      "number": 151,
      "pali": "‘‘Attano ce hi vādassa, aparādhaṃ vijāniyā; Na maṃ tvaṃ garaheyyāsi, bhoto vādo hi tādiso’’.",
      "english": "",
      "sinhala": ""
    },
    {
      "number": 152,
      "pali": "‘‘Āhu khattavidā [khattavidhā (sī. syā. pī.)] loke, bālā paṇḍitamānino. Mātaraṃ pitaraṃ haññe, atho jeṭṭhampi bhātaraṃ; Haneyya putta [putte ca (pī.)] dāre ca, attho ce tādiso siyā.",
      "english": "",
      "sinhala": ""
    },
    {
      "number": 153,
      "pali": "‘‘Yassa rukkhassa chāyāya, nisīdeyya sayeyya vā; Na tassa sākhaṃ bhañjeyya, mittadubbho [mittadūbhī (pī.)] hi pāpako.",
      "english": "",
      "sinhala": ""
    },
    {
      "number": 154,
      "pali": "‘‘Atha atthe samuppanne, samūlamapi abbahe [abbhahe (syā. ka.)]; Attho me sambalenāpi, suhato vānaro mayā.",
      "english": "",
      "sinhala": ""
    },
    {
      "number": 155,
      "pali": "[ayaṃ gāthā sīhaḷapotthake natthi] ‘‘So ce attho ca dhammo ca, kalyāṇo na ca pāpako; Bhoto ce vacanaṃ saccaṃ, suhato vānaro mayā [ayaṃ gāthā sīhaḷapotthake natthi].",
      "english": "",
      "sinhala": ""
    },
    {
      "number": 156,
      "pali": "‘‘Attano ce hi vādassa, aparādhaṃ vijāniyā; Na maṃ tvaṃ garaheyyāsi, bhoto vādo hi tādiso.",
      "english": "",
      "sinhala": ""
    },
    {
      "number": 157,
      "pali": "‘‘Ahetuvādo puriso, yo ca issarakuttiko; Pubbekatī ca ucchedī, yo ca khattavido naro.",
      "english": "",
      "sinhala": ""
    },
    {
      "number": 158,
      "pali": "‘‘Ete asappurisā loke, bālā paṇḍitamānino; Kareyya tādiso pāpaṃ, atho aññampi kāraye; Asappurisasaṃsaggo, dukkhanto [dukkaṭo (sī.)] kaṭukudrayo.",
      "english": "",
      "sinhala": ""
    },
    {
      "number": 159,
      "pali": "‘‘Urabbharūpena vakassu [bakāsu (sī. syā.), vakāsu (pī.)] pubbe, asaṃkito ajayūthaṃ upeti; Hantvā uraṇiṃ ajikaṃ [ajiyaṃ (sī. syā. pī.)] ajañca, utrāsayitvā [citrāsayitvā (sī. pī.)] yena kāmaṃ paleti.",
      "english": "",
      "sinhala": ""
    },
    {
      "number": 160,
      "pali": "‘‘Tathāvidheke samaṇabrāhmaṇāse, chadanaṃ katvā vañcayanti manusse; Anāsakā thaṇḍilaseyyakā ca, rajojallaṃ ukkuṭikappadhānaṃ; Pariyāyabhattañca apānakattā, pāpācārā arahanto vadānā.",
      "english": "",
      "sinhala": ""
    },
    {
      "number": 161,
      "pali": "‘‘Ete asappurisā loke, bālā paṇḍitamānino; Kareyya tādiso pāpaṃ, atho aññampi kāraye; Asappurisasaṃsaggo, dukkhanto kaṭukudrayo.",
      "english": "",
      "sinhala": ""
    },
    {
      "number": 162,
      "pali": "‘‘Yamāhu natthi vīriyanti, ahetuñca pavadanti [hetuñca apavadanti (sī. syā. pī.)] ye; Parakāraṃ attakārañca, ye tucchaṃ samavaṇṇayuṃ.",
      "english": "",
      "sinhala": ""
    },
    {
      "number": 163,
      "pali": "‘‘Ete asappurisā loke, bālā paṇḍitamānino; Kareyya tādiso pāpaṃ, atho aññampi kāraye; Asappurisasaṃsaggo, dukkhanto kaṭukudrayo.",
      "english": "",
      "sinhala": ""
    },
    {
      "number": 164,
      "pali": "‘‘Sace hi vīriyaṃ nāssa, kammaṃ kalyāṇapāpakaṃ; Na bhare vaḍḍhakiṃ rājā, napi yantāni kāraye.",
      "english": "",
      "sinhala": ""
    },
    {
      "number": 165,
      "pali": "‘‘Yasmā ca vīriyaṃ atthi, kammaṃ kalyāṇapāpakaṃ; Tasmā yantāni kāreti, rājā bharati vaḍḍhakiṃ.",
      "english": "",
      "sinhala": ""
    },
    {
      "number": 166,
      "pali": "‘‘Yadi vassasataṃ devo, na vasse na himaṃ pate; Ucchijjeyya ayaṃ loko, vinasseyya ayaṃ pajā.",
      "english": "",
      "sinhala": ""
    },
    {
      "number": 167,
      "pali": "‘‘Yasmā ca vassatī devo, himañcānuphusāyati; Tasmā sassāni paccanti, raṭṭhañca pālite [pallate (sī. pī.), polayate (syā.)] ciraṃ.",
      "english": "",
      "sinhala": ""
    },
    {
      "number": 168,
      "pali": "‘‘Gavaṃ ce taramānānaṃ, jimhaṃ gacchati puṅgavo; Sabbā tā jimhaṃ gacchanti, nette jimhaṃ [jimha (pī.)] gate sati.",
      "english": "",
      "sinhala": ""
    },
    {
      "number": 169,
      "pali": "‘‘Evameva [evamevaṃ (pī.)] manussesu, yo hoti seṭṭhasammato; So ce adhammaṃ carati, pageva itarā pajā; Sabbaṃ raṭṭhaṃ dukhaṃ seti, rājā ce hoti adhammiko.",
      "english": "",
      "sinhala": ""
    },
    {
      "number": 170,
      "pali": "‘‘Gavaṃ ce taramānānaṃ, ujuṃ gacchati puṅgavo; Sabbā gāvī ujuṃ yanti, nette ujuṃ [ujū (pī.)] gate sati.",
      "english": "",
      "sinhala": ""
    },
    {
      "number": 171,
      "pali": "‘‘Evameva manussesu, yo hoti seṭṭhasammato; So sace [ceva (sī.), cepi (ka.)] dhammaṃ carati, pageva itarā pajā; Sabbaṃ raṭṭhaṃ sukhaṃ seti, rājā ce hoti dhammiko.",
      "english": "",
      "sinhala": ""
    },
    {
      "number": 172,
      "pali": "‘‘Mahārukkhassa phalino, āmaṃ chindati yo phalaṃ; Rasañcassa na jānāti, bījañcassa vinassati.",
      "english": "",
      "sinhala": ""
    },
    {
      "number": 173,
      "pali": "‘‘Mahārukkhūpamaṃ raṭṭhaṃ, adhammena pasāsati; Rasañcassa na jānāti, raṭṭhañcassa vinassati.",
      "english": "",
      "sinhala": ""
    },
    {
      "number": 174,
      "pali": "‘‘Mahārukkhassa phalino, pakkaṃ chindati yo phalaṃ; Rasañcassa vijānāti, bījañcassa na nassati.",
      "english": "",
      "sinhala": ""
    },
    {
      "number": 175,
      "pali": "‘‘Mahārukkhūpamaṃ raṭṭhaṃ, dhammena yo pasāsati; Rasañcassa vijānāti, raṭṭhañcassa na nassati.",
      "english": "",
      "sinhala": ""
    },
    {
      "number": 176,
      "pali": "‘‘Yo ca rājā janapadaṃ, adhammena pasāsati; Sabbosadhīhi so rājā, viruddho hoti khattiyo.",
      "english": "",
      "sinhala": ""
    },
    {
      "number": 177,
      "pali": "‘‘Tatheva negame hiṃsaṃ, ye yuttā kayavikkaye; Ojadānabalīkāre, sa kosena virujjhati.",
      "english": "",
      "sinhala": ""
    },
    {
      "number": 178,
      "pali": "‘‘Pahāravarakhettaññū, saṅgāme katanissame [kataniyame (ka.)]; Ussite hiṃsayaṃ rājā, sa balena virujjhati.",
      "english": "",
      "sinhala": ""
    },
    {
      "number": 179,
      "pali": "‘‘Tatheva isayo hiṃsaṃ, saññate [saṃyame (syā. ka.)] brahmacāriyo [brahmacārino (sī.)]; Adhammacārī khattiyo, so saggena virujjhati.",
      "english": "",
      "sinhala": ""
    },
    {
      "number": 180,
      "pali": "‘‘Yo ca rājā adhammaṭṭho, bhariyaṃ hanti adūsikaṃ; Luddaṃ pasavate ṭhānaṃ [pāpaṃ (sī.)], puttehi ca virujjhati.",
      "english": "",
      "sinhala": ""
    },
    {
      "number": 181,
      "pali": "‘‘Dhammaṃ care jānapade, negamesu [nigamesu (sī.)] balesu ca; Isayo ca na hiṃseyya, puttadāre samaṃ care.",
      "english": "",
      "sinhala": ""
    },
    {
      "number": 182,
      "pali": "‘‘Sa tādiso bhūmipati, raṭṭhapālo akodhano; Sapatte [sāmante (sī. syā. pī.)] sampakampeti, indova asurādhipo’’ti. Mahābodhijātakaṃ tatiyaṃ. Paṇṇāsanipātaṃ niṭṭhitaṃ. Tassuddānaṃ – Saniḷīnikamavhayano paṭhamo, dutiyo pana saummadantivaro; Tatiyo pana bodhisirīvhayano, kathitā pana tīṇi jinena subhāti.",
      "english": "",
      "sinhala": ""
    }
  ],
  "footer": {
    "pali": "",
    "english": "",
    "sinhala": ""
  }
}