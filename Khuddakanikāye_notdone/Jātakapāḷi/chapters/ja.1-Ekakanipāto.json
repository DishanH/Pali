{
  "id": "ja.1",
  "title": {
    "pali": "Ekakanipāto",
    "english": "",
    "sinhala": ""
  },
  "sections": [
    {
      "number": 1,
      "pali": "Apaṇṇakaṃ ṭhānameke, dutiyaṃ āhu takkikā; Etadaññāya medhāvī, taṃ gaṇhe yadapaṇṇakanti [taṃ gaṇheyya apaṇṇakaṃ (ka.)]. Apaṇṇakajātakaṃ paṭhamaṃ.",
      "english": "",
      "sinhala": "",
      "paliTitle": "1. Apaṇṇakajātakaṃ",
      "nipataTitle": "Ekakanipāto",
      "vaggaTitle": "Apaṇṇakavaggo"
    },
    {
      "number": 2,
      "pali": "Akilāsuno vaṇṇupathe [vaṇṇapathe (ka.)] khaṇantā, udaṅgaṇe tattha papaṃ avinduṃ; Evaṃ munī vīriya [muni viriya (pī.), muni vīriya (syā. ka.)] balūpapanno, akilāsu vinde hadayassa santinti. Vaṇṇupathajātakaṃ dutiyaṃ.",
      "english": "",
      "sinhala": "",
      "paliTitle": "2. Vaṇṇupathajātakaṃ"
    },
    {
      "number": 3,
      "pali": "Idha ce naṃ [idha ce hi naṃ (sī. pī.)] virādhesi, saddhammassa niyāmataṃ [niyāmakaṃ (syā. ka.)]; Ciraṃ tvaṃ anutappesi [anutapessasi (sī. pī.), anutappissasi (?)], serivāyaṃva vāṇijoti. Serivavāṇijajātakaṃ tatiyaṃ.",
      "english": "",
      "sinhala": "",
      "paliTitle": "3. Serivavāṇijajātakaṃ"
    },
    {
      "number": 4,
      "pali": "Appakenapi medhāvī, pābhatena vicakkhaṇo; Samuṭṭhāpeti attānaṃ, aṇuṃ aggiṃva sandhamanti. Cūḷa [culla (sī.), cullaka (syā. pī.)] seṭṭhijātakaṃ catutthaṃ.",
      "english": "",
      "sinhala": "",
      "paliTitle": "4. Cūḷaseṭṭhijātakaṃ"
    },
    {
      "number": 5,
      "pali": "[kimagghatī taṇḍulanāḷikā ca, bārāṇasī antarabāhirāni; assapañcasate tāni, ekā taṇḍulanāḷikāti; (syā.)] Kimagghati taṇḍulanāḷikāya, assāna mūlāya vadehi rāja [nāḷikā ca (sī.), nāḷikāya (ka. sī. aṭṭha.)]; Bārāṇasiṃ santarabāhirato [bāhirantaṃ (sī.)], ayamagghati taṇḍulanāḷikāti [kimagghatī vaṇḍulanāḷikā ca, bārāṇasī antarabāhirāni; assapañcasate tāni, ekā taṇḍulanāḷikāti; (syā.)]. Taṇḍulanāḷijātakaṃ pañcamaṃ.",
      "english": "",
      "sinhala": "",
      "paliTitle": "5. Taṇḍulanāḷijātakaṃ"
    },
    {
      "number": 6,
      "pali": "Hiriottappasampannā, sukkadhammasamāhitā; Santo sappurisā loke, devadhammāti vuccareti. Devadhammajātakaṃ chaṭṭhaṃ.",
      "english": "",
      "sinhala": "",
      "paliTitle": "6. Devadhammajātakaṃ"
    },
    {
      "number": 7,
      "pali": "Putto tyāhaṃ mahārāja, tvaṃ maṃ posa janādhipa; Aññepi devo poseti, kiñca [kiñci (ka.)] devo sakaṃ pajanti. Kaṭṭhahāri [kaṭṭhavāhana (ka.)] jātakaṃ sattamaṃ.",
      "english": "",
      "sinhala": "",
      "paliTitle": "7. Kaṭṭhahārijātakaṃ"
    },
    {
      "number": 8,
      "pali": "Api ataramānānaṃ, phalāsāva samijjhati; Vipakkabrahmacariyosmi, evaṃ jānāhi gāmaṇīti. Gāmaṇijātakaṃ aṭṭhamaṃ.",
      "english": "",
      "sinhala": "",
      "paliTitle": "8. Gāmaṇijātakaṃ"
    },
    {
      "number": 9,
      "pali": "Uttamaṅgaruhā mayhaṃ, ime jātā vayoharā; Pātubhūtā devadūtā, pabbajjāsamayo mamāti. Maghadeva [makhādeva (sī. pī.), devadūta (ka.)] jātakaṃ navamaṃ.",
      "english": "",
      "sinhala": "",
      "paliTitle": "9. Maghadevajātakaṃ"
    },
    {
      "number": 10,
      "pali": "Yañca aññe na rakkhanti, yo ca aññe na rakkhati; Sa ve rāja sukhaṃ seti, kāmesu anapekkhavāti. Sukhavihārijātakaṃ dasamaṃ. Apaṇṇakavaggo paṭhamo. Tassuddānaṃ – Varāpaṇṇaka vaṇṇupatha serivaro, suvicakkhaṇa taṇḍulanāḷikassā; Hiri puttavaruttagāmaṇinā, yo ca na rakkhati tena dasāti.",
      "english": "",
      "sinhala": "",
      "paliTitle": "10. Sukhavihārijātakaṃ"
    },
    {
      "number": 11,
      "pali": "Hoti sīlavataṃ attho, paṭisanthāra [paṭisandhāra (ka.)] vuttinaṃ; Lakkhaṇaṃ passa āyantaṃ, ñātisaṅghapurakkhataṃ [purakkhitaṃ (syā.), purekkhitaṃ (ka.)]; Atha passasimaṃ kāḷaṃ, suvihīnaṃva ñātibhīti. Lakkhaṇamigajātakaṃ paṭhamaṃ.",
      "english": "",
      "sinhala": "",
      "paliTitle": "11. Lakkhaṇamigajātakaṃ",
      "vaggaTitle": "Sīlavaggo"
    },
    {
      "number": 12,
      "pali": "Nigrodhameva seveyya, na sākhamupasaṃvase; Nigrodhasmiṃ mataṃ seyyo, yañce sākhasmi [sākhasmiṃ (sī. pī.)] jīvitanti. Nigrodhamigajātakaṃ dutiyaṃ.",
      "english": "",
      "sinhala": "",
      "paliTitle": "12. Nigrodhamigajātakaṃ"
    },
    {
      "number": 13,
      "pali": "Dhiratthu kaṇḍinaṃ sallaṃ, purisaṃ gāḷhavedhinaṃ; Dhiratthu taṃ janapadaṃ, yatthitthī pariṇāyikā; Te cāpi dhikkitā [dhikkatā (?)] sattā, ye itthīnaṃ vasaṃgatāti. Kaṇḍijātakaṃ tatiyaṃ.",
      "english": "",
      "sinhala": "",
      "paliTitle": "13. Kaṇḍijātakaṃ"
    },
    {
      "number": 14,
      "pali": "Na kiratthi rasehi pāpiyo, āvāsehi va [vā (sabbattha)] santhavehi vā; Vātamigaṃ gahananissitaṃ [gehanissitaṃ (sī. pī.)], vasamānesi rasehi sañjayoti. Vātamigajātakaṃ catutthaṃ.",
      "english": "",
      "sinhala": "",
      "paliTitle": "14. Vātamigajātakaṃ"
    },
    {
      "number": 15,
      "pali": "Aṭṭhakkhuraṃ kharādiye, migaṃ vaṅkātivaṅkinaṃ; Sattahi kālātikkantaṃ [sattahi kalāha’tikkantaṃ (sī.), sattakāleha’tikkantaṃ (syā.), sattahi kālāha’tikkantaṃ (pī.)], na naṃ ovaditussaheti. Kharādiyajātakaṃ pañcamaṃ.",
      "english": "",
      "sinhala": "",
      "paliTitle": "15. Kharādiyajātakaṃ"
    },
    {
      "number": 16,
      "pali": "Migaṃ tipallattha [tipallatta (ka.)] manekamāyaṃ, aṭṭhakkhuraṃ aḍḍharattāpapāyiṃ [aḍḍharattāvapāyiṃ (sī. pī.)]; Ekena sotena chamāssasanto, chahi kalāhitibhoti [kalāhatibhoti (sī. syā. pī.)] bhāgineyyoti. Tipallatthamigajātakaṃ chaṭṭhaṃ.",
      "english": "",
      "sinhala": "",
      "paliTitle": "16. Tipallatthamigajātakaṃ"
    },
    {
      "number": 17,
      "pali": "Kāḷe vā yadi vā juṇhe, yadā vāyati māluto; Vātajāni hi sītāni, ubhotthamaparājitāti. Mālutajātakaṃ sattamaṃ.",
      "english": "",
      "sinhala": "",
      "paliTitle": "17. Mālutajātakaṃ"
    },
    {
      "number": 18,
      "pali": "Evaṃ ce sattā jāneyyuṃ, dukkhāyaṃ jātisambhavo; Na pāṇo pāṇinaṃ haññe, pāṇaghātī hi socatīti. Matakabhattajātakaṃ aṭṭhamaṃ.",
      "english": "",
      "sinhala": "",
      "paliTitle": "18. Matakabhattajātakaṃ"
    },
    {
      "number": 19,
      "pali": "Sace mucce [muñce (sī. syā. pī.)] pecca mucce [muñce (sī. syā. pī.)], muccamāno hi bajjhati; Na hevaṃ dhīrā muccanti, mutti bālassa bandhananti. Āyācitabhattajātakaṃ navamaṃ.",
      "english": "",
      "sinhala": "",
      "paliTitle": "19. Āyācitabhattajātakaṃ"
    },
    {
      "number": 20,
      "pali": "Disvā padamanuttiṇṇaṃ, disvānotaritaṃ padaṃ; Naḷena vāriṃ pissāma [pivissāma (sī. syā. pī.)], neva [na ca (ka.)] maṃ tvaṃ vadhissasīti. Naḷapānajātakaṃ dasamaṃ. Sīlavaggo dutiyo. Tassuddānaṃ – Atha lakkhaṇa sākha dhiratthu puna, na kiratthi rasehi kharādiyā; Atibhoti vara [rasa (sabbattha)] māluta pāṇa, muccena naḷaavhayanena bhavanti dasāti.",
      "english": "",
      "sinhala": "",
      "paliTitle": "20. Naḷapānajātakaṃ"
    },
    {
      "number": 21,
      "pali": "Ñātametaṃ kuruṅgassa, yaṃ tvaṃ sepaṇṇi siyyasi [seyyasi (sī. syā. pī.)]; Aññaṃ sepaṇṇi gacchāmi, na me te ruccate phalanti. Kuruṅgamigajātakaṃ paṭhamaṃ.",
      "english": "",
      "sinhala": "",
      "paliTitle": "21. Kuruṅgamigajātakaṃ",
      "vaggaTitle": "Kuruṅgavaggo"
    },
    {
      "number": 22,
      "pali": "Ye kukkurā rājakulamhi vaddhā, koleyyakā vaṇṇabalūpapannā; Teme na vajjhā mayamasma vajjhā, nāyaṃ saghaccā dubbalaghātikāyanti. Kukkurajātakaṃ dutiyaṃ.",
      "english": "",
      "sinhala": "",
      "paliTitle": "22. Kukkurajātakaṃ"
    },
    {
      "number": 23,
      "pali": "Api passena semāno, sallebhi sallalīkato; Seyyova vaḷavā gojo [bhojjo (sī.), bhojjho (syā. pī.)], yuñja maññeva sārathīti. Gojānīya [bhojājānīya (sī. syā. pī.)] jātakaṃ tatiyaṃ.",
      "english": "",
      "sinhala": "",
      "paliTitle": "23. Gojānīyajātakaṃ"
    },
    {
      "number": 24,
      "pali": "Yadā yadā yattha yadā, yattha yattha yadā yadā; Ājañño kurute vegaṃ, hāyanti tattha vāḷavāti. Ājaññajātakaṃ catutthaṃ.",
      "english": "",
      "sinhala": "",
      "paliTitle": "24. Ājaññajātakaṃ"
    },
    {
      "number": 25,
      "pali": "Aññamaññehi titthehi, assaṃ pāyehi sārathi; Accāsanassa puriso, pāyāsassapi tappatīti. Titthajātakaṃ pañcamaṃ.",
      "english": "",
      "sinhala": "",
      "paliTitle": "25. Titthajātakaṃ"
    },
    {
      "number": 26,
      "pali": "Purāṇacorāna vaco nisamma, mahiḷāmukho pothayamanvacārī; Susaññatānañhi vaco nisamma, gajuttamo sabbaguṇesu aṭṭhāti. Mahiḷāmukhajātakaṃ chaṭṭhaṃ.",
      "english": "",
      "sinhala": "",
      "paliTitle": "26. Mahiḷāmukhajātakaṃ"
    },
    {
      "number": 27,
      "pali": "Nālaṃ kabaḷaṃ padātave, na ca piṇḍaṃ na kuse na ghaṃsituṃ; Maññāmi abhiṇhadassanā, nāgo snehamakāsi [sinehamakāsi (sī. syā. pī.)] kukkureti. Abhiṇhajātakaṃ sattamaṃ.",
      "english": "",
      "sinhala": "",
      "paliTitle": "27. Abhiṇhajātakaṃ"
    },
    {
      "number": 28,
      "pali": "Manuññameva bhāseyya, nāmanuññaṃ kudācanaṃ; Manuññaṃ bhāsamānassa, garuṃ bhāraṃ udaddhari; Dhanañca naṃ alābhesi, tena cattamano ahūti. Nandivisālajātakaṃ aṭṭhamaṃ.",
      "english": "",
      "sinhala": "",
      "paliTitle": "28. Nandivisālajātakaṃ"
    },
    {
      "number": 29,
      "pali": "Yato yato garu dhuraṃ, yato gambhīravattanī; Tadāssu kaṇhaṃ yuñjanti, svāssu taṃ vahate dhuranti. Kaṇhajātakaṃ navamaṃ.",
      "english": "",
      "sinhala": "",
      "paliTitle": "29. Kaṇhajātakaṃ"
    },
    {
      "number": 30,
      "pali": "Mā munikassa pihayi, āturannāni bhuñjati; Appossukko bhusaṃ khāda, etaṃ dīghāyulakkhaṇanti. Munikajātakaṃ dasamaṃ. Kuruṅgavaggo tatiyo. Tassuddānaṃ – Kuruṅgassa kukkuragojavaro, puna vāḷavassasirivhayano [sirivayano (sabbattha)]; Mahiḷāmukhanāmanuññavaro, vahate dhura munikena dasāti.",
      "english": "",
      "sinhala": "",
      "paliTitle": "30. Munikajātakaṃ"
    },
    {
      "number": 31,
      "pali": "Kulāvakā mātali simbalismiṃ, īsāmukhena parivajjayassu; Kāmaṃ cajāma asuresu pāṇaṃ, mā me dijā vikkulavā [māyime dijā vikulāvā (sī. syā. pī.)] ahesunti. Kulāvakajātakaṃ paṭhamaṃ.",
      "english": "",
      "sinhala": "",
      "paliTitle": "31. Kulāvakajātakaṃ",
      "vaggaTitle": "Kulāvakavaggo"
    },
    {
      "number": 32,
      "pali": "Rudaṃ manuññaṃ rucirā ca piṭṭhi, veḷuriyavaṇṇūpanibhā [vaṇṇūpaṭibhā (syā.), vaṇṇasannibhā (ka.)] ca gīvā; Byāmamattāni ca pekhuṇāni, naccena te dhītaraṃ no dadāmīti. Naccajātakaṃ dutiyaṃ.",
      "english": "",
      "sinhala": "",
      "paliTitle": "32. Naccajātakaṃ"
    },
    {
      "number": 33,
      "pali": "Sammodamānā gacchanti, jālamādāya pakkhino; Yadā te vivadissanti, tadā ehinti me vasanti. Sammodamānajātakaṃ tatiyaṃ.",
      "english": "",
      "sinhala": "",
      "paliTitle": "33. Sammodamānajātakaṃ"
    },
    {
      "number": 34,
      "pali": "Na maṃ sītaṃ na maṃ uṇhaṃ, na maṃ jālasmi bādhanaṃ; Yañca maṃ maññate macchī, aññaṃ so ratiyā gatoti. Macchajātakaṃ catutthaṃ.",
      "english": "",
      "sinhala": "",
      "paliTitle": "34. Macchajātakaṃ"
    },
    {
      "number": 35,
      "pali": "Santi pakkhā apatanā, santi pādā avañcanā; Mātāpitā ca nikkhantā, jātaveda paṭikkamāti. Vaṭṭakajātakaṃ pañcamaṃ.",
      "english": "",
      "sinhala": "",
      "paliTitle": "35. Vaṭṭakajātakaṃ"
    },
    {
      "number": 36,
      "pali": "Yaṃ nissitā jagatiruhaṃ vihaṅgamā, svāyaṃ aggiṃ pamuñcati; Disā bhajatha vakkaṅgā [vaṅkaṅgā (syā.)], jātaṃ saraṇato bhayanti. Sakuṇajātakaṃ chaṭṭhaṃ.",
      "english": "",
      "sinhala": "",
      "paliTitle": "36. Sakuṇajātakaṃ"
    },
    {
      "number": 37,
      "pali": "Ye vuḍḍha [vaddha (sī. pī.)] mapacāyanti, narā dhammassa kovidā; Diṭṭheva dhamme pāsaṃsā, samparāye ca suggatīti. Tittirajātakaṃ sattamaṃ.",
      "english": "",
      "sinhala": "",
      "paliTitle": "37. Tittirajātakaṃ"
    },
    {
      "number": 38,
      "pali": "Nāccantaṃ nikatippañño, nikatyā sukhamedhati; Ārādheti nikatippañño [ārādhe nikatippañño (pī.)], bako kakkaṭakāmivāti. Bakajātakaṃ aṭṭhamaṃ.",
      "english": "",
      "sinhala": "",
      "paliTitle": "38. Bakajātakaṃ"
    },
    {
      "number": 39,
      "pali": "Maññe sovaṇṇayo rāsi, soṇṇamālā ca nandako; Yattha dāso āmajāto, ṭhito thullāni [thūlāni (ka.)] gajjatīti. Nandajātakaṃ navamaṃ.",
      "english": "",
      "sinhala": "",
      "paliTitle": "39. Nandajātakaṃ"
    },
    {
      "number": 40,
      "pali": "Kāmaṃ patāmi nirayaṃ, uddhaṃpādo avaṃsiro; Nānariyaṃ karissāmi, handa piṇḍaṃ paṭiggahāti. Khadiraṅgārajātakaṃ dasamaṃ. Kulāvakavaggo catuttho. Tassuddānaṃ – Sirimātali dhītara pakkhivaro, ratiyāgato mātāpitā ca puna; Jagatīruha vuḍḍha sukakkaṭako, tathā nandakapiṇḍavarena dasāti.",
      "english": "",
      "sinhala": "",
      "paliTitle": "40. Khadiraṅgārajātakaṃ"
    },
    {
      "number": 41,
      "pali": "Yo atthakāmassa hitānukampino, ovajjamāno na karoti sāsanaṃ; Ajiyā pādamolamba [pādamolumba (sī. syā. pī.)], mittako viya socatīti. Losakajātakaṃ paṭhamaṃ.",
      "english": "",
      "sinhala": "",
      "paliTitle": "41. Losakajātakaṃ",
      "vaggaTitle": "Atthakāmavaggo"
    },
    {
      "number": 42,
      "pali": "Yo atthakāmassa hitānukampino, ovajjamāno na karoti sāsanaṃ; Kapotakassa vacanaṃ akatvā, amittahatthatthagatova setīti. Kapotajātakaṃ dutiyaṃ.",
      "english": "",
      "sinhala": "",
      "paliTitle": "42. Kapotajātakaṃ"
    },
    {
      "number": 43,
      "pali": "Yo atthakāmassa hitānukampino, ovajjamāno na karoti sāsanaṃ; Evaṃ so nihato seti, veḷukassa yathā pitāti. Veḷukajātakaṃ tatiyaṃ.",
      "english": "",
      "sinhala": "",
      "paliTitle": "43. Veḷukajātakaṃ"
    },
    {
      "number": 44,
      "pali": "Seyyo amitto matiyā upeto, na tveva mitto mativippahīno; Makasaṃ vadhissanti hi eḷamūgo, putto pitu abbhidā uttamaṅganti. Makasajātakaṃ catutthaṃ.",
      "english": "",
      "sinhala": "",
      "paliTitle": "44. Makasajātakaṃ"
    },
    {
      "number": 45,
      "pali": "Seyyo amitto medhāvī, yañce bālānukampako; Passa rohiṇikaṃ jammiṃ, mātaraṃ hantvāna socatīti. Rohiṇijātakaṃ pañcamaṃ.",
      "english": "",
      "sinhala": "",
      "paliTitle": "45. Rohiṇijātakaṃ"
    },
    {
      "number": 46,
      "pali": "Na ve anatthakusalena, atthacariyā sukhāvahā; Hāpeti atthaṃ dummedho, kapi ārāmiko yathāti. Ārāmadūsakajātakaṃ chaṭṭhaṃ.",
      "english": "",
      "sinhala": "",
      "paliTitle": "46. Ārāmadūsakajātakaṃ"
    },
    {
      "number": 47,
      "pali": "Na ve anatthakusalena, atthacariyā sukhāvahā; Hāpeti atthaṃ dummedho, koṇḍañño vāruṇiṃ yathāti. Vāruṇidūsakajātakaṃ sattamaṃ.",
      "english": "",
      "sinhala": "",
      "paliTitle": "47. Vāruṇidūsakajātakaṃ"
    },
    {
      "number": 48,
      "pali": "Anupāyena yo atthaṃ, icchati so vihaññati; Cetā haniṃsu vedabbaṃ [vedabbhaṃ (sī. pī.)], sabbe te byasanamajjhagūti. Vedabba [vedabbha (sī. pī.)] jātakaṃ aṭṭhamaṃ.",
      "english": "",
      "sinhala": "",
      "paliTitle": "48. Vedabbajātakaṃ"
    },
    {
      "number": 49,
      "pali": "Nakkhattaṃ paṭimānentaṃ, attho bālaṃ upaccagā; Attho atthassa nakkhattaṃ, kiṃ karissanti tārakāti. Nakkhattajātakaṃ navamaṃ.",
      "english": "",
      "sinhala": "",
      "paliTitle": "49. Nakkhattajātakaṃ"
    },
    {
      "number": 50,
      "pali": "Dummedhānaṃ sahassena, yañño me upayācito; Idāni khohaṃ yajissāmi, bahu [bahū (sī. pī.), bahuṃ (ka.)] adhammiko janoti. Dummedhajātakaṃ dasamaṃ. Atthakāmavaggo pañcamo. Tassuddānaṃ – Atha mittaka mātu kapotavaro, tathā veḷūka eḷamūgo rohiṇī; Kapi vāruṇi cetacarā ca puna, tathā tāraka yaññavarena dasāti. Paṭhamo paṇṇāsako.",
      "english": "",
      "sinhala": "",
      "paliTitle": "50. Dummedhajātakaṃ"
    },
    {
      "number": 51,
      "pali": "Mahāsīlavajātakaṃ",
      "english": "",
      "sinhala": "",
      "vaggaTitle": "Āsīsavaggo"
    },
    {
      "number": 51,
      "pali": "Āsīsetheva [āsiṃsetheva (sī. syā. pī.)] puriso, na nibbindeyya paṇḍito; Passāmi vohaṃ attānaṃ, yathā icchiṃ tathā ahūti. Mahāsīlavajātakaṃ paṭhamaṃ.",
      "english": "",
      "sinhala": ""
    },
    {
      "number": 52,
      "pali": "Vāyametheva puriso, na nibbindeyya paṇḍito; Passāmi vohaṃ attānaṃ, udakā thalamubbhatanti. Cūḷajanakajātakaṃ dutiyaṃ.",
      "english": "",
      "sinhala": "",
      "paliTitle": "52. Cūḷajanakajātakaṃ"
    },
    {
      "number": 53,
      "pali": "Tatheva puṇṇā pātiyo, aññāyaṃ vattate kathā; Ākāraṇena [ākārakena (sī. syā. pī.)] jānāmi, na cāyaṃ bhaddikā surāti. Puṇṇapātijātakaṃ tatiyaṃ.",
      "english": "",
      "sinhala": "",
      "paliTitle": "53. Puṇṇapātijātakaṃ"
    },
    {
      "number": 54,
      "pali": "Nāyaṃ rukkho durāruho, napi gāmato ārakā; Ākāraṇena jānāmi, nāyaṃ sāduphalo dumoti. Kiṃphalajātakaṃ catutthaṃ.",
      "english": "",
      "sinhala": "",
      "paliTitle": "54. Kiṃphalajātakaṃ"
    },
    {
      "number": 55,
      "pali": "Yo alīnena cittena, alīnamanaso naro; Bhāveti kusalaṃ dhammaṃ, yogakkhemassa pattiyā; Pāpuṇe anupubbena, sabbasaṃyojanakkhayanti. Pañcāvudhajātakaṃ pañcamaṃ.",
      "english": "",
      "sinhala": "",
      "paliTitle": "55. Pañcāvudhajātakaṃ"
    },
    {
      "number": 56,
      "pali": "Yo pahaṭṭhena cittena, pahaṭṭhamanaso naro; Bhāveti kusalaṃ dhammaṃ, yogakkhemassa pattiyā; Pāpuṇe anupubbena, sabbasaṃyojanakkhayanti. Kañcanakkhandhajātakaṃ chaṭṭhaṃ.",
      "english": "",
      "sinhala": "",
      "paliTitle": "56. Kañcanakkhandhajātakaṃ"
    },
    {
      "number": 57,
      "pali": "Yassete caturo dhammā, vānarinda yathā tava; Saccaṃ dhammo dhiti [dhitī (sī. pī.)] cāgo, diṭṭhaṃ so ativattatīti. Vānarindajātakaṃ sattamaṃ.",
      "english": "",
      "sinhala": "",
      "paliTitle": "57. Vānarindajātakaṃ"
    },
    {
      "number": 58,
      "pali": "Yassete ca [yassa ete (sī. pī.)] tayo dhammā, vānarinda yathā tava; Dakkhiyaṃ sūriyaṃ paññā, diṭṭhaṃ so ativattatīti. Tayodhammajātakaṃ aṭṭhamaṃ.",
      "english": "",
      "sinhala": "",
      "paliTitle": "58. Tayodhammajātakaṃ"
    },
    {
      "number": 59,
      "pali": "Dhame dhame nātidhame, atidhantañhi pāpakaṃ; Dhantena hi sataṃ laddhaṃ, atidhantena nāsitanti. Bherivādakajātakaṃ navamaṃ.",
      "english": "",
      "sinhala": "",
      "paliTitle": "59. Bherivādakajātakaṃ"
    },
    {
      "number": 60,
      "pali": "Dhame dhame nātidhame, atidhantañhi pāpakaṃ; Dhantenādhigatā bhogā, te tāto vidhamī dhamanti. Saṅkhadhamajātakaṃ dasamaṃ. Āsīsavaggo chaṭṭho. Tassuddānaṃ – Yathā icchiṃ tathāhudakā thalā, sura sāduphalo ca alīnamano; Sampahaṭṭhamano caturo ca tayo, sataladdhaka bhogadhanena dasāti.",
      "english": "",
      "sinhala": "",
      "paliTitle": "60. Saṅkhadhamajātakaṃ"
    },
    {
      "number": 61,
      "pali": "Asā lokitthiyo nāma, velā tāsaṃ na vijjati; Sārattā ca pagabbhā ca, sikhī sabbaghaso yathā; Tā hitvā pabbajissāmi, vivekamanubrūhayanti. Asātamantajātakaṃ paṭhamaṃ.",
      "english": "",
      "sinhala": "",
      "paliTitle": "61. Asātamantajātakaṃ",
      "vaggaTitle": "Itthivaggo"
    },
    {
      "number": 62,
      "pali": "Yaṃ brāhmaṇo avādesi, vīṇaṃ samukhaveṭhito; Aṇḍabhūtā bhatā bhariyā, tāsu ko jātu vissaseti. Aṇḍabhūtajātakaṃ dutiyaṃ.",
      "english": "",
      "sinhala": "",
      "paliTitle": "62. Aṇḍabhūtajātakaṃ"
    },
    {
      "number": 63,
      "pali": "Kodhanā akataññū ca, pisuṇā mittabhedikā [pisuṇā ca vibhedikā (sī. syā. pī.)]; Brahmacariyaṃ cara bhikkhu, so sukhaṃ na vihāhasīti [pihāhisīti (sī. syā. pī.), vihāyasi (ka.)]. Takkapaṇḍitajātakaṃ [takkajātakaṃ (sī. syā. pī. aṭṭha.)] tatiyaṃ.",
      "english": "",
      "sinhala": "",
      "paliTitle": "63. Takkapaṇḍitajātakaṃ"
    },
    {
      "number": 64,
      "pali": "Mā su nandi icchati maṃ, mā su soci na micchati [na icchati (sī. syā. pī.)]; Thīnaṃ bhāvo durājāno, macchassevodake gatanti. Durājānajātakaṃ catutthaṃ.",
      "english": "",
      "sinhala": "",
      "paliTitle": "64. Durājānajātakaṃ"
    },
    {
      "number": 65,
      "pali": "Yathā nadī ca pantho ca, pānāgāraṃ sabhā papā; Evaṃ lokitthiyo nāma, nāsaṃ kujjhanti paṇḍitāti. Anabhiratijātakaṃ pañcamaṃ.",
      "english": "",
      "sinhala": "",
      "paliTitle": "65. Anabhiratijātakaṃ"
    },
    {
      "number": 66,
      "pali": "Ekā icchā pure āsi, aladdhā mudulakkhaṇaṃ; Yato laddhā aḷārakkhī, icchā icchaṃ vijāyathāti. Mudulakkhaṇajātakaṃ chaṭṭhaṃ.",
      "english": "",
      "sinhala": "",
      "paliTitle": "66. Mudulakkhaṇajātakaṃ"
    },
    {
      "number": 67,
      "pali": "Ucchaṅge deva me putto, pathe dhāvantiyā pati; Tañca desaṃ na passāmi, yato sodariyamānayeti [sodariyaṃ naye (ka.)]. Ucchaṅgajātakaṃ sattamaṃ.",
      "english": "",
      "sinhala": "",
      "paliTitle": "67. Ucchaṅgajātakaṃ"
    },
    {
      "number": 68,
      "pali": "Yasmiṃ mano nivisati, cittañcāpi [cittaṃ vāpi (katthaci)] pasīdati; Adiṭṭhapubbake pose, kāmaṃ tasmimpi vissaseti. Sāketajātakaṃ aṭṭhamaṃ.",
      "english": "",
      "sinhala": "",
      "paliTitle": "68. Sāketajātakaṃ"
    },
    {
      "number": 69,
      "pali": "Dhiratthu taṃ visaṃ vantaṃ, yamahaṃ jīvitakāraṇā; Vantaṃ paccāvamissāmi [paccāharissāmi (ka.)], mataṃ me jīvitā varanti. Visavantajātakaṃ navamaṃ.",
      "english": "",
      "sinhala": "",
      "paliTitle": "69. Visavantajātakaṃ"
    },
    {
      "number": 70,
      "pali": "Na taṃ jitaṃ sādhu jitaṃ, yaṃ jitaṃ avajīyati; Taṃ kho jitaṃ sādhu jitaṃ, yaṃ jitaṃ nāvajīyatīti. Kuddālajātakaṃ dasamaṃ. Itthivaggo sattamo. Tassuddānaṃ – Sikhīsabbaghasopi ca vīṇavaro, pisuṇā mittabhedikā nandī nadī; Mudulakkhaṇa sodariyā ca mano, visa sādhujitena bhavanti dasāti.",
      "english": "",
      "sinhala": "",
      "paliTitle": "70. Kuddālajātakaṃ"
    },
    {
      "number": 71,
      "pali": "Yo pubbe karaṇīyāni, pacchā so kātumicchati; Varuṇakaṭṭha [varaṇakaṭṭha (sī. pī.)] bhañjova, sa pacchā manutappatīti. Varuṇajātakaṃ paṭhamaṃ.",
      "english": "",
      "sinhala": "",
      "paliTitle": "71. Varuṇajātakaṃ",
      "vaggaTitle": "Varuṇavaggo"
    },
    {
      "number": 72,
      "pali": "Akataññussa posassa, niccaṃ vivaradassino; Sabbaṃ ce pathaviṃ [paṭhaviṃ (sī. syā. pī.)] dajjā, neva naṃ abhirādhayeti. Sīlavahatthijātakaṃ dutiyaṃ.",
      "english": "",
      "sinhala": "",
      "paliTitle": "72. Sīlavahatthijātakaṃ"
    },
    {
      "number": 73,
      "pali": "Saccaṃ kirevamāhaṃsu, narā ekacciyā idha; Kaṭṭhaṃ niplavitaṃ [viplāvitaṃ (sī. pī.)] seyyo, na tvevekacciyo naroti. Saccaṃkirajātakaṃ tatiyaṃ.",
      "english": "",
      "sinhala": "",
      "paliTitle": "73. Saccaṃkirajātakaṃ"
    },
    {
      "number": 74,
      "pali": "Sādhū sambahulā ñātī, api rukkhā araññajā; Vāto vahati ekaṭṭhaṃ, brahantampi vanappatinti. Rukkhadhammajātakaṃ catutthaṃ.",
      "english": "",
      "sinhala": "",
      "paliTitle": "74. Rukkhadhammajātakaṃ"
    },
    {
      "number": 75,
      "pali": "Abhitthanaya pajjunna, nidhiṃ kākassa nāsaya; Kākaṃ sokāya randhehi, mañca sokā pamocayāti. Macchajātakaṃ pañcamaṃ.",
      "english": "",
      "sinhala": "",
      "paliTitle": "75. Macchajātakaṃ"
    },
    {
      "number": 76,
      "pali": "Asaṅkiyomhi gāmamhi, araññe natthi me bhayaṃ; Ujuṃ maggaṃ samārūḷho, mettāya karuṇāya cāti. Asaṅkiyajātakaṃ chaṭṭhaṃ.",
      "english": "",
      "sinhala": "",
      "paliTitle": "76. Asaṅkiyajātakaṃ"
    },
    {
      "number": 77,
      "pali": "Usabhā rukkhā gāviyo gavā ca, asso kaṃso siṅgālī [sigāsī (sī. syā. pī.)] ca kumbho; Pokkharaṇī ca apākacandanaṃ, lābūni sīdanti silā plavanti. Maṇḍūkiyo kaṇhasappe gilanti, kākaṃ supaṇṇā parivārayanti; Tasā vakā eḷakānaṃ bhayāhi, vipariyāso [vipariyāyo (syā. ka.)] vattati nayidha matthīti. Mahāsupinajātakaṃ sattamaṃ.",
      "english": "",
      "sinhala": "",
      "paliTitle": "77. Mahāsupinajātakaṃ"
    },
    {
      "number": 78,
      "pali": "Ubho khañjā ubho kuṇī, ubho visamacakkhukā [cakkhulā (sī. pī.)]; Ubhinnaṃ piḷakā [pīḷakā (syā.)] jātā, nāhaṃ passāmi illisanti. Illisajātakaṃ aṭṭhamaṃ.",
      "english": "",
      "sinhala": "",
      "paliTitle": "78. Illisajātakaṃ"
    },
    {
      "number": 79,
      "pali": "Yato viluttā ca hatā ca gāvo, daḍḍhāni gehāni jano ca nīto; Athāgamā puttahatāya putto, kharassaraṃ ḍiṇḍimaṃ [deṇḍimaṃ (sī. syā. pī.), ḍindimaṃ (ka.)] vādayantoti. Kharassarajātakaṃ navamaṃ.",
      "english": "",
      "sinhala": "",
      "paliTitle": "79. Kharassarajātakaṃ"
    },
    {
      "number": 80,
      "pali": "Yaṃ te pavikatthitaṃ pure, atha te pūtisarā sajanti pacchā; Ubhayaṃ na sameti bhīmasena, yuddhakathā ca idañca te vihaññanti. Bhīmasenajātakaṃ dasamaṃ. Varuṇavaggo [varaṇavaggo (sī. pī.)] aṭṭhamo. Tassuddānaṃ – Varuṇā akataññūvare tu saccavaraṃ, savanappatinā ca abhitthanaya; Karuṇāya silāplava illisato, puna ḍiṇḍimapūtisarena dasāti.",
      "english": "",
      "sinhala": "",
      "paliTitle": "80. Bhīmasenajātakaṃ"
    },
    {
      "number": 81,
      "pali": "Apāyimha anaccimha, agāyimha rudimha ca; Visaññikaraṇiṃ pitvā [pītvā (sī. syā. pī.)], diṭṭhā nāhumha vānarāti. Surāpānajātakaṃ paṭhamaṃ.",
      "english": "",
      "sinhala": "",
      "paliTitle": "81. Surāpānajātakaṃ",
      "vaggaTitle": "Apāyimhavaggo"
    },
    {
      "number": 82,
      "pali": "Atikkamma ramaṇakaṃ, sadāmattañca dūbhakaṃ; Svāsi pāsāṇamāsīno, yasmā jīvaṃ na mokkhasīti. Mittavindakajātakaṃ dutiyaṃ.",
      "english": "",
      "sinhala": "",
      "paliTitle": "82. Mittavindakajātakaṃ"
    },
    {
      "number": 83,
      "pali": "Mitto have sattapadena hoti, sahāyo pana dvādasakena hoti; Māsaḍḍhamāsena ca ñāti hoti, tatuttariṃ attasamopi hoti; Sohaṃ kathaṃ attasukhassa hetu, cirasanthutaṃ [cirasandhavaṃ (ka.), cirasatthunaṃ (pī.)] kāḷakaṇṇiṃ jaheyyanti. Kālakaṇṇijātakaṃ tatiyaṃ.",
      "english": "",
      "sinhala": "",
      "paliTitle": "83. Kālakaṇṇijātakaṃ"
    },
    {
      "number": 84,
      "pali": "Ārogyamicche paramañca lābhaṃ, sīlañca vuddhānumataṃ sutañca; Dhammānuvattī ca alīnatā ca, atthassa dvārā pamukhā chaḷeteti. Atthassadvārajātakaṃ catutthaṃ.",
      "english": "",
      "sinhala": "",
      "paliTitle": "84. Atthassadvārajātakaṃ"
    },
    {
      "number": 85,
      "pali": "Āyatiṃ dosaṃ nāññāya, yo kāme paṭisevati; Vipākante hananti naṃ, kiṃpakkamiva bhakkhitanti. Kiṃpakkajātakaṃ pañcamaṃ.",
      "english": "",
      "sinhala": "",
      "paliTitle": "85. Kiṃpakkajātakaṃ"
    },
    {
      "number": 86,
      "pali": "Sīlaṃ kireva kalyāṇaṃ, sīlaṃ loke anuttaraṃ; Passa ghoraviso nāgo, sīlavāti na haññatīti. Sīlavīmaṃsakajātakaṃ chaṭṭhaṃ.",
      "english": "",
      "sinhala": "",
      "paliTitle": "86. Sīlavīmaṃsakajātakaṃ"
    },
    {
      "number": 87,
      "pali": "Yassa maṅgalā samūhatāse [samūhatā (sī. syā. pī. su. ni. 362], uppātā [uppādā (pī.)] supinā ca lakkhaṇā ca; So [sa (sī. pī. ka.)] maṅgaladosavītivatto, yugayogādhigato na jātumetīti. Maṅgalajātakaṃ sattamaṃ.",
      "english": "",
      "sinhala": "",
      "paliTitle": "87. Maṅgalajātakaṃ"
    },
    {
      "number": 88,
      "pali": "Kalyāṇimeva muñceyya, na hi muñceyya pāpikaṃ; Mokkho kalyāṇiyā sādhu, mutvā tappati pāpikanti. Sārambhajātakaṃ aṭṭhamaṃ.",
      "english": "",
      "sinhala": "",
      "paliTitle": "88. Sārambhajātakaṃ"
    },
    {
      "number": 89,
      "pali": "Vācāva kira te āsi, saṇhā sakhilabhāṇino; Tiṇamatte asajjittho, no ca nikkhasataṃ haranti. Kuhakajātakaṃ navamaṃ.",
      "english": "",
      "sinhala": "",
      "paliTitle": "89. Kuhakajātakaṃ"
    },
    {
      "number": 90,
      "pali": "Yo pubbe katakalyāṇo, katattho nāvabujjhati; Pacchā kicce samuppanne, kattāraṃ nādhigacchatīti. Akataññujātakaṃ dasamaṃ. Apāyimhavaggo navamo. Tassuddānaṃ – Apāyimha ca dūbhakaṃ sattapadaṃ, chaḷadvara ca āyatinā ca puna; Ahisīlava maṅgali pāpikassā, sataṃnikkha katatthavarena dasāti.",
      "english": "",
      "sinhala": "",
      "paliTitle": "90. Akataññujātakaṃ"
    },
    {
      "number": 91,
      "pali": "Littaṃ paramena tejasā, gilamakkhaṃ puriso na bujjhati; Gila re gila pāpadhuttaka, pacchā te kaṭukaṃ bhavissatīti. Littajātakaṃ paṭhamaṃ.",
      "english": "",
      "sinhala": "",
      "paliTitle": "91. Littajātakaṃ",
      "vaggaTitle": "Littavaggo"
    },
    {
      "number": 92,
      "pali": "Ukkaṭṭhe sūramicchanti, mantīsu akutūhalaṃ; Piyañca annapānamhi, atthe jāte ca paṇḍitanti. Mahāsārajātakaṃ dutiyaṃ.",
      "english": "",
      "sinhala": "",
      "paliTitle": "92. Mahāsārajātakaṃ"
    },
    {
      "number": 93,
      "pali": "Na vissase avissatthe, vissatthepi na vissase; Vissāsā bhayamanveti, sīhaṃva migamātukāti [migamātuyā (ka.)]. Visāsabhojanajātakaṃ tatiyaṃ.",
      "english": "",
      "sinhala": "",
      "paliTitle": "93. Visāsabhojanajātakaṃ"
    },
    {
      "number": 94,
      "pali": "Sotatto sosindo [sosīto (sī. syā. pī.), sosino (ka.)] ceva, eko bhiṃsanake vane; Naggo na caggimāsīno, esanāpasuto munīti. Lomahaṃsajātakaṃ catutthaṃ.",
      "english": "",
      "sinhala": "",
      "paliTitle": "94. Lomahaṃsajātakaṃ"
    },
    {
      "number": 95,
      "pali": "Aniccā vata saṅkhārā, uppādavayadhammino; Uppajjitvā nirujjhanti, tesaṃ vūpasamo sukhoti. Mahāsudassanajātakaṃ pañcamaṃ.",
      "english": "",
      "sinhala": "",
      "paliTitle": "95. Mahāsudassanajātakaṃ"
    },
    {
      "number": 96,
      "pali": "Samatittikaṃ anavasekaṃ, telapattaṃ yathā parihareyya; Evaṃ sacittamanurakkhe, patthayāno disaṃ agatapubbanti. Telapattajātakaṃ chaṭṭhaṃ.",
      "english": "",
      "sinhala": "",
      "paliTitle": "96. Telapattajātakaṃ"
    },
    {
      "number": 97,
      "pali": "Jīvakañca mataṃ disvā, dhanapāliñca duggataṃ; Panthakañca vane mūḷhaṃ, pāpako punarāgatoti. Nāmasiddhijātakaṃ sattamaṃ.",
      "english": "",
      "sinhala": "",
      "paliTitle": "97. Nāmasiddhijātakaṃ"
    },
    {
      "number": 98,
      "pali": "Sādhu kho paṇḍito nāma, na tveva atipaṇḍito; Atipaṇḍitena puttena, manamhi upakūḷitoti [upakūlitoti (sī.), upakuṭṭhitoti (syā.), upakuṭito (ka.)]. Kūṭavāṇijajātakaṃ aṭṭhamaṃ.",
      "english": "",
      "sinhala": "",
      "paliTitle": "98. Kūṭavāṇijajātakaṃ"
    },
    {
      "number": 99,
      "pali": "Parosahassampi samāgatānaṃ, kandeyyuṃ te vassasataṃ apaññā; Ekova seyyo puriso sapañño, yo bhāsitassa vijānāti atthanti. Parosahassajātakaṃ navamaṃ.",
      "english": "",
      "sinhala": "",
      "paliTitle": "99. Parosahassajātakaṃ"
    },
    {
      "number": 100,
      "pali": "Asātaṃ sātarūpena, piyarūpena appiyaṃ; Dukkhaṃ sukhassa rūpena, pamattamativattatīti. Asātarūpajātakaṃ dasamaṃ. Littavaggo dasamo. Tassuddānaṃ – Gilamakkhakutūhala mātukassā, muninā ca aniccata pattavaraṃ; Dhanapālivaro atipaṇḍitako, saparosahassaasātadasāti. Majjhimo paṇṇāsako.",
      "english": "",
      "sinhala": "",
      "paliTitle": "100. Asātarūpajātakaṃ"
    },
    {
      "number": 101,
      "pali": "Parosataṃ cepi samāgatānaṃ, jhāyeyyuṃ te vassasataṃ apaññā; Ekova seyyo puriso sapañño, yo bhāsitassa vijānāti atthanti. Parosatajātakaṃ paṭhamaṃ.",
      "english": "",
      "sinhala": "",
      "paliTitle": "101. Parosatajātakaṃ",
      "vaggaTitle": "Parosatavaggo"
    },
    {
      "number": 102,
      "pali": "Yo dukkhaphuṭṭhāya bhaveyya tāṇaṃ, so me pitā dubbhi [dūbhi (sī. pī.)] vane karoti; Sā kassa kandāmi vanassa majjhe, yo tāyitā so sahasaṃ [sahasā (sī. syā. pī.)] karotīti. Paṇṇikajātakaṃ dutiyaṃ.",
      "english": "",
      "sinhala": "",
      "paliTitle": "102. Paṇṇikajātakaṃ"
    },
    {
      "number": 103,
      "pali": "Yattha verī nivisati [nivasati (sī. ka.)], na vase tattha paṇḍito; Ekarattaṃ dirattaṃ vā, dukkhaṃ vasati verisūti. Verijātakaṃ tatiyaṃ.",
      "english": "",
      "sinhala": "",
      "paliTitle": "103. Verijātakaṃ"
    },
    {
      "number": 104,
      "pali": "Catubbhi aṭṭhajjhagamā, aṭṭhāhipi ca soḷasa; Soḷasāhi ca bāttiṃsa [battiṃsa (sī. syā. pī.)], atricchaṃ cakkamāsado; Icchāhatassa posassa, cakkaṃ bhamati matthaketi. Mittavindakajātakaṃ catutthaṃ.",
      "english": "",
      "sinhala": "",
      "paliTitle": "104. Mittavindakajātakaṃ"
    },
    {
      "number": 105,
      "pali": "Bahumpetaṃ vane kaṭṭhaṃ, vāto bhañjati dubbalaṃ; Tassa ce bhāyasī nāga, kiso nūna bhavissasīti. Dubbalakaṭṭhajātakaṃ pañcamaṃ.",
      "english": "",
      "sinhala": "",
      "paliTitle": "105. Dubbalakaṭṭhajātakaṃ"
    },
    {
      "number": 106,
      "pali": "Sukhaṃ vata maṃ jīvantaṃ [sukhakaṃ vata jīvaṃ (ka.)], pacamānā udañcanī; Corī jāyappavādena, telaṃ loṇañca yācatīti. Udañcanījātakaṃ chaṭṭhaṃ.",
      "english": "",
      "sinhala": "",
      "paliTitle": "106. Udañcanījātakaṃ"
    },
    {
      "number": 107,
      "pali": "Sādhu kho sippakaṃ nāma, api yādisa kīdisaṃ; Passa khañjappahārena, laddhā gāmā catuddisāti. Sālittakajātakaṃ sattamaṃ.",
      "english": "",
      "sinhala": "",
      "paliTitle": "107. Sālittakajātakaṃ"
    },
    {
      "number": 108,
      "pali": "Sikkheyya sikkhitabbāni, santi tacchandino [sacchandino (sī. pī.)] janā; Bāhiyā hi [pi (sī. syā. pī.)] suhannena, rājānamabhirādhayīti. Bāhiyajātakaṃ aṭṭhamaṃ.",
      "english": "",
      "sinhala": "",
      "paliTitle": "108. Bāhiyajātakaṃ"
    },
    {
      "number": 109,
      "pali": "Yathanno puriso hoti, tathannā tassa devatā; Āharetaṃ kuṇḍapūvaṃ [kaṇaṃ pūvaṃ (sī. pī.)], mā me bhāgaṃ vināsayāti. Kuṇḍapūvajātakaṃ navamaṃ.",
      "english": "",
      "sinhala": "",
      "paliTitle": "109. Kuṇḍapūvajātakaṃ"
    },
    {
      "number": 110,
      "pali": "Sabbasaṃhārako [sabbasāhārako (ka.)] natthi, suddhaṃ kaṅgu pavāyati; Alikaṃ bhāyatiyaṃ dhuttī, saccamāha mahallikāti. Sabbasaṃhārakapañhajātakaṃ dasamaṃ. Parosatavaggo ekādasamo. Tassuddānaṃ – Saparosata tāyita verī puna, bhamacakkatha nāgasirivhayano; Sukhakañca vata sippaka bāhiyā, kuṇḍapūva mahallikakā ca dasāti.",
      "english": "",
      "sinhala": "",
      "paliTitle": "110. Sabbasaṃhārakapañhajātakaṃ"
    },
    {
      "number": 111,
      "pali": "Haṃci [haṃsi (sī. syā.), hañci (?)] tuvaṃ evamaññasi seyyo, puttena pitāti rājaseṭṭha; Handassatarassa te ayaṃ, assatarassa hi gadrabho pitāti. Gadrabhapañhajātakaṃ paṭhamaṃ.",
      "english": "",
      "sinhala": "",
      "paliTitle": "111. Gadrabhapañhajātakaṃ",
      "vaggaTitle": "Haṃcivaggo"
    },
    {
      "number": 112,
      "pali": "Yena sattubilaṅgā ca, diguṇapalāso ca pupphito; Yena dadāmi [yenā’dāmi (sī. syā.)] tena vadāmi, yena na dadāmi [yena nā’dāmi (sī. syā.)] na tena vadāmi; Esa maggo yavamajjhakassa, etaṃ channapathaṃ vijānāhīti. Amarādevīpañhajātakaṃ dutiyaṃ.",
      "english": "",
      "sinhala": "",
      "paliTitle": "112. Amarādevīpañhajātakaṃ"
    },
    {
      "number": 113,
      "pali": "Saddahāsi siṅgālassa [sigālassa (sī. syā. pī.)], surāpītassa brāhmaṇa; Sippikānaṃ sataṃ natthi, kuto kaṃsasatā duveti. Siṅgālajātakaṃ tatiyaṃ.",
      "english": "",
      "sinhala": "",
      "paliTitle": "113. Siṅgālajātakaṃ"
    },
    {
      "number": 114,
      "pali": "Bahucintī appacintī, ubho jāle abajjhare; Mitacintī pamocesī, ubho tattha samāgatāti. Mitacintijātakaṃ catutthaṃ.",
      "english": "",
      "sinhala": "",
      "paliTitle": "114. Mitacintijātakaṃ"
    },
    {
      "number": 115,
      "pali": "Yāyañña [yāyaññe (ka.)] manusāsati, sayaṃ loluppacārinī; Sāyaṃ vipakkhikā seti, hatā cakkena sāsikāti [sālikāti (sī. syā. pī.)]. Anusāsikajātakaṃ pañcamaṃ.",
      "english": "",
      "sinhala": "",
      "paliTitle": "115. Anusāsikajātakaṃ"
    },
    {
      "number": 116,
      "pali": "Atikaramakarācariya, mayhampetaṃ na ruccati; Catutthe laṅghayitvāna, pañcamāyasi āvutoti. Dubbacajātakaṃ chaṭṭhaṃ.",
      "english": "",
      "sinhala": "",
      "paliTitle": "116. Dubbacajātakaṃ"
    },
    {
      "number": 117,
      "pali": "Accuggatātilapatā [atibalatā (sī. syā. pī.), atilapakā (katthaci)], ativelaṃ pabhāsitā; Vācā hanati dummedhaṃ, tittiraṃvātivassitanti. Tittirajātakaṃ sattamaṃ.",
      "english": "",
      "sinhala": "",
      "paliTitle": "117. Tittirajātakaṃ"
    },
    {
      "number": 118,
      "pali": "Nācintayanto puriso, visesamadhigacchati; Cintitassa phalaṃ passa, muttosmi vadhabandhanāti. Vaṭṭakajātakaṃ aṭṭhamaṃ.",
      "english": "",
      "sinhala": "",
      "paliTitle": "118. Vaṭṭakajātakaṃ"
    },
    {
      "number": 119,
      "pali": "Amātāpitarasaṃvaddho [pitari (sī. pī.), pitu (syā.)], anācerakule vasaṃ; Nāyaṃ kālaṃ akālaṃ vā, abhijānāti kukkuṭoti. Akālarāvijātakaṃ navamaṃ.",
      "english": "",
      "sinhala": "",
      "paliTitle": "119. Akālarāvijātakaṃ"
    },
    {
      "number": 120,
      "pali": "Abaddhā tattha bajjhanti, yattha bālā pabhāsare; Baddhāpi tattha muccanti, yattha dhīrā pabhāsareti. Bandhanamokkhajātakaṃ dasamaṃ. Haṃcivaggo [haṃsivaggo (sī. syā.)] dvādasamo. Tassuddānaṃ – Atha gadrabha sattuva kaṃsasataṃ, bahucinti sāsikāyātikara; Ativela visesamanācariyova, dhīrāpabhāsaratena dasāti.",
      "english": "",
      "sinhala": "",
      "paliTitle": "120. Bandhanamokkhajātakaṃ"
    },
    {
      "number": 121,
      "pali": "Kare sarikkho atha vāpi seṭṭho, nihīnako vāpi kareyya eko; Kareyyumete [kareyyuṃ te (sī. pī.)] byasane uttamatthaṃ, yathā ahaṃ kusanāḷi rucāyanti. Kusanāḷijātakaṃ paṭhamaṃ.",
      "english": "",
      "sinhala": "",
      "paliTitle": "121. Kusanāḷijātakaṃ",
      "vaggaTitle": "Kusanāḷivaggo"
    },
    {
      "number": 122,
      "pali": "Yasaṃ laddhāna dummedho, anatthaṃ carati attano; Attano ca paresañca, hiṃsāya paṭipajjatīti. Dummedhajātakaṃ dutiyaṃ.",
      "english": "",
      "sinhala": "",
      "paliTitle": "122. Dummedhajātakaṃ"
    },
    {
      "number": 123,
      "pali": "Asabbatthagāmiṃ vācaṃ, bālo sabbattha bhāsati; Nāyaṃ dadhiṃ vedi na [na vedi (ka.)] naṅgalīsaṃ, dadhippayaṃ [dadhimpayaṃ (sī. pī.)] maññati naṅgalīsanti. Naṅgalīsajātakaṃ tatiyaṃ.",
      "english": "",
      "sinhala": "",
      "paliTitle": "123. Naṅgalīsajātakaṃ"
    },
    {
      "number": 124,
      "pali": "Vāyametheva puriso, na nibbindeyya paṇḍito; Vāyāmassa phalaṃ passa, bhuttā ambā anītihanti. Ambajātakaṃ catutthaṃ.",
      "english": "",
      "sinhala": "",
      "paliTitle": "124. Ambajātakaṃ"
    },
    {
      "number": 125,
      "pali": "Bahumpi so vikattheyya, aññaṃ janapadaṃ gato; Anvāgantvāna dūseyya, bhuñja bhoge kaṭāhakāti. Kaṭāhakajātakaṃ pañcamaṃ.",
      "english": "",
      "sinhala": "",
      "paliTitle": "125. Kaṭāhakajātakaṃ"
    },
    {
      "number": 126,
      "pali": "Tadevekassa [tathevekassa (sī. syā. pī. aṭṭha. mūlapāṭho)] kalyāṇaṃ, tadevekassa pāpakaṃ; Tasmā sabbaṃ na kalyāṇaṃ, sabbaṃ vāpi na pāpakanti. Asilakkhaṇajātakaṃ chaṭṭhaṃ.",
      "english": "",
      "sinhala": "",
      "paliTitle": "126. Asilakkhaṇajātakaṃ"
    },
    {
      "number": 127,
      "pali": "Te desā tāni vatthūni, ahañca vanagocaro; Anuvicca kho taṃ gaṇheyyuṃ, piva [pipa (sī. pī.)] khīraṃ kalaṇḍukāti. Kalaṇḍukajātakaṃ sattamaṃ.",
      "english": "",
      "sinhala": "",
      "paliTitle": "127. Kalaṇḍukajātakaṃ"
    },
    {
      "number": 128,
      "pali": "Yo ve dhammaṃ dhajaṃ [dhammadhajaṃ (syā. pī. ka.)] katvā, nigūḷho pāpamācare; Vissāsayitvā bhūtāni, biḷāraṃ nāma taṃ vatanti. Biḷāravatajātakaṃ aṭṭhamaṃ.",
      "english": "",
      "sinhala": "",
      "paliTitle": "128. Biḷāravatajātakaṃ"
    },
    {
      "number": 129,
      "pali": "Nāyaṃ sikhā puññahetu, ghāsahetu ayaṃ sikhā; Nāṅguṭṭhagaṇanaṃ yāti, alaṃ te hotu aggikāti. Aggikabhāradvājajātakaṃ navamaṃ.",
      "english": "",
      "sinhala": "",
      "paliTitle": "129. Aggikabhāradvājajātakaṃ"
    },
    {
      "number": 130,
      "pali": "Yathā vācā ca bhuñjassu, yathā bhuttañca byāhara; Ubhayaṃ te na sameti, vācā bhuttañca kosiyeti. Kosiyajātakaṃ dasamaṃ. Kusanāḷivaggo [sarikkhavaggo (ka.)] terasamo. Tassuddānaṃ – Kusanāḷisirivhayano ca yasaṃ, dadhi mamba kaṭāhakapañcamako; Atha pāpaka khīra biḷāravataṃ, sikhi kosiyasavhayanena dasāti.",
      "english": "",
      "sinhala": "",
      "paliTitle": "130. Kosiyajātakaṃ"
    },
    {
      "number": 131,
      "pali": "Asampadānenitarītarassa, bālassa mittāni kalī bhavanti; Tasmā harāmi bhusaṃ aḍḍhamānaṃ, mā me mitti jīyittha sassatāyanti. Asampadānajātakaṃ paṭhamaṃ.",
      "english": "",
      "sinhala": "",
      "paliTitle": "131. Asampadānajātakaṃ",
      "vaggaTitle": "Asampadānavaggo"
    },
    {
      "number": 132,
      "pali": "Kusalūpadese dhitiyā daḷhāya ca, anivattitattābhayabhīrutāya [avatthitattābhayabhīrutāya (sī. syā. pī.)] ca; Na rakkhasīnaṃ vasamāgamimhase, sa sotthibhāvo mahatā bhayena meti. Bhīruka [pañcagaruka (sī. pī.), pañcabhīruka (syā.), abhayabhīruta§(?)] jātakaṃ dutiyaṃ.",
      "english": "",
      "sinhala": "",
      "paliTitle": "132. Bhīrukajātakaṃ"
    },
    {
      "number": 133,
      "pali": "Khemaṃ yahiṃ tattha arī udīrito [ari uddharito (ka.)], dakassa majjhe jalate ghatāsano; Na ajja vāso mahiyā mahīruhe, disā bhajavho saraṇājja no bhayanti. Ghatāsanajātakaṃ tatiyaṃ.",
      "english": "",
      "sinhala": "",
      "paliTitle": "133. Ghatāsanajātakaṃ"
    },
    {
      "number": 134,
      "pali": "Ye saññino tepi duggatā, yepi asaññino tepi duggatā; Etaṃ ubhayaṃ vivajjaya, taṃ samāpattisukhaṃ anaṅgaṇanti. Jhānasodhanajātakaṃ catutthaṃ.",
      "english": "",
      "sinhala": "",
      "paliTitle": "134. Jhānasodhanajātakaṃ"
    },
    {
      "number": 135,
      "pali": "Candābhaṃ sūriyābhañca, yodha paññāya gādhati. Avitakkena jhānena, hoti ābhassarūpagoti. Candābhajātakaṃ pañcamaṃ.",
      "english": "",
      "sinhala": "",
      "paliTitle": "135. Candābhajātakaṃ"
    },
    {
      "number": 136,
      "pali": "Yaṃ laddhaṃ tena tuṭṭhabbaṃ, atilobho hi pāpako; Haṃsarājaṃ gahetvāna, suvaṇṇā parihāyathāti. Suvaṇṇahaṃsajātakaṃ chaṭṭhaṃ.",
      "english": "",
      "sinhala": "",
      "paliTitle": "136. Suvaṇṇahaṃsajātakaṃ"
    },
    {
      "number": 137,
      "pali": "Yattheko labhate babbu, dutiyo tattha jāyati; Tatiyo ca catuttho ca, idaṃ te babbukā bilanti. Babbujātakaṃ sattamaṃ.",
      "english": "",
      "sinhala": "",
      "paliTitle": "137. Babbujātakaṃ"
    },
    {
      "number": 138,
      "pali": "Kiṃ te jaṭāhi dummedha, kiṃ te ajinasāṭiyā; Abbhantaraṃ te gahanaṃ, bāhiraṃ parimajjasīti. Godhajātakaṃ aṭṭhamaṃ.",
      "english": "",
      "sinhala": "",
      "paliTitle": "138. Godhajātakaṃ"
    },
    {
      "number": 139,
      "pali": "Akkhī bhinnā paṭo naṭṭho, sakhigehe ca bhaṇḍanaṃ; Ubhato paduṭṭhā kammantā [paduṭṭhakammanto (sī.), paduṭṭho kammanto (pī.)], udakamhi thalamhi cāti. Ubhatobhaṭṭhajātakaṃ navamaṃ.",
      "english": "",
      "sinhala": "",
      "paliTitle": "139. Ubhatobhaṭṭhajātakaṃ"
    },
    {
      "number": 140,
      "pali": "Niccaṃ ubbiggahadayā, sabbalokavihesakā; Tasmā nesaṃ vasā natthi, kākānamhāka [kākānasmāka (sī. syā. pī.)] ñātinanti. Kākajātakaṃ dasamaṃ. Asampadānavaggo cuddasamo. Tassuddānaṃ – Itarītara rakkhasi khemiyo ca, parosatapañhena ābhassaro puna; Atha haṃsavaruttamababbujaṭaṃ, paṭanaṭṭhaka kākavarena dasāti.",
      "english": "",
      "sinhala": "",
      "paliTitle": "140. Kākajātakaṃ"
    },
    {
      "number": 141,
      "pali": "Na pāpajanasaṃsevī, accantasukhamedhati; Godhākulaṃ [godhakkulaṃ (ka.)] kakaṇṭāva [kakaṇṭakā (ka.)], kaliṃ pāpeti attananti. Godhajātakaṃ paṭhamaṃ.",
      "english": "",
      "sinhala": "",
      "paliTitle": "141. Godhajātakaṃ",
      "vaggaTitle": "Kakaṇṭakavaggo"
    },
    {
      "number": 142,
      "pali": "Etañhi te durājānaṃ, yaṃ sesi matasāyikaṃ; Yassa te kaḍḍhamānassa, hatthā daṇḍo na muccatīti. Siṅgālajātakaṃ dutiyaṃ.",
      "english": "",
      "sinhala": "",
      "paliTitle": "142. Siṅgālajātakaṃ"
    },
    {
      "number": 143,
      "pali": "Lasī ca te nipphalitā, matthako ca padālito [vidālito (sī. pī.)]; Sabbā te phāsukā bhaggā, ajja kho tvaṃ virocasīti. Virocajātakaṃ tatiyaṃ.",
      "english": "",
      "sinhala": "",
      "paliTitle": "143. Virocajātakaṃ"
    },
    {
      "number": 144,
      "pali": "Bahumpetaṃ asabbhi [bahupetamasabbhi (ka.)] jātaveda, yaṃ taṃ vāladhinābhipūjayāma; Maṃsārahassa natthajja maṃsaṃ, naṅguṭṭhampi bhavaṃ paṭiggahātūti. Naṅguṭṭhajātakaṃ catutthaṃ.",
      "english": "",
      "sinhala": "",
      "paliTitle": "144. Naṅguṭṭhajātakaṃ"
    },
    {
      "number": 145,
      "pali": "Na tvaṃ rādha vijānāsi, aḍḍharatte anāgate; Abyayataṃ [abyāyataṃ (sī. syā. pī.), abyattataṃ (?)] vilapasi, virattā kosiyāyaneti. Rādhajātakaṃ pañcamaṃ.",
      "english": "",
      "sinhala": "",
      "paliTitle": "145. Rādhajātakaṃ"
    },
    {
      "number": 146,
      "pali": "Api nu hanukā santā, mukhañca parisussati; Oramāma na pārema, pūrateva mahodadhīti. Samuddakākajātakaṃ chaṭṭhaṃ.",
      "english": "",
      "sinhala": "",
      "paliTitle": "146. Samuddakākajātakaṃ"
    },
    {
      "number": 147,
      "pali": "Nayidaṃ dukkhaṃ aduṃ dukkhaṃ, yaṃ maṃ tudati vāyaso; Yaṃ sāmā puppharattena, kattikaṃ nānubhossatīti. Puppharattajātakaṃ sattamaṃ.",
      "english": "",
      "sinhala": "",
      "paliTitle": "147. Puppharattajātakaṃ"
    },
    {
      "number": 148,
      "pali": "Nāhaṃ punaṃ na ca punaṃ, na cāpi apunappunaṃ; Hatthibondiṃ pavekkhāmi, tathā hi bhayatajjitoti. Siṅgālajātakaṃ aṭṭhamaṃ.",
      "english": "",
      "sinhala": "",
      "paliTitle": "148. Siṅgālajātakaṃ"
    },
    {
      "number": 149,
      "pali": "Ekapaṇṇo ayaṃ rukkho, na bhūmyā caturaṅgulo; Phalena visakappena, mahāyaṃ kiṃ bhavissatīti. Ekapaṇṇajātakaṃ navamaṃ.",
      "english": "",
      "sinhala": "",
      "paliTitle": "149. Ekapaṇṇajātakaṃ"
    },
    {
      "number": 150,
      "pali": "Asantaṃ yo paggaṇhāti, asantaṃ cūpasevati; Tameva ghāsaṃ kurute, byaggho sañjīvako yathāti. Sañjīvajātakaṃ dasamaṃ. Kakaṇṭaka [pāpasevana (ka.)] vaggo pannarasamo. Tassuddānaṃ – Sukhamedhati daṇḍavaro ca puna, lasi vāladhi pañcamarādhavaro; Samahodadhi kattika bondi puna, caturaṅgulabyagghavarena dasāti. (Uparimo paṇṇāsako.) [( ) sīhaḷapotthakeyeva dissati] Atha vagguddānaṃ – Apaṇṇakaṃ sīlavaggakuruṅga, kulāvakaṃ atthakāmena pañcamaṃ; Āsīso itthivaruṇaṃ apāyi, littavaggena te dasa; Parosataṃ haṃci kusanāḷi [haṃsi sarikkhaṃ (sabbattha)], asampadaṃ kakaṇṭakavaggo. Ekanipātamhilaṅkatanti. Ekakanipātaṃ niṭṭhitaṃ.",
      "english": "",
      "sinhala": "",
      "paliTitle": "150. Sañjīvajātakaṃ"
    }
  ],
  "footer": {
    "pali": "",
    "english": "",
    "sinhala": ""
  }
}