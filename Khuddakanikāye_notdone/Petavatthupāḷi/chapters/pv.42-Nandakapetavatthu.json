{
  "id": "pv.42",
  "title": {
    "pali": "Nandakapetavatthu",
    "english": "",
    "sinhala": ""
  },
  "sections": [
    {
      "number": 3,
      "pali": "Nandakapetavatthu",
      "english": "",
      "sinhala": "",
      "paliTitle": ""
    },
    {
      "number": 658,
      "pali": "Rājā piṅgalako nāma, suraṭṭhānaṃ adhipati ahu; Moriyānaṃ upaṭṭhānaṃ gantvā, suraṭṭhaṃ punarāgamā.",
      "english": "",
      "sinhala": "",
      "paliTitle": ""
    },
    {
      "number": 659,
      "pali": "Uṇhe majjhanhike [majjhantike (sabbattha)] kāle, rājā paṅkaṃ [vaṅkaṃ (ka.)] upāgami; Addasa maggaṃ ramaṇīyaṃ, petānaṃ taṃ vaṇṇupathaṃ [vaṇṇanāpathaṃ (sī. syā.)].",
      "english": "",
      "sinhala": "",
      "paliTitle": ""
    },
    {
      "number": 660,
      "pali": "Sārathiṃ āmantayī rājā – ‘‘Ayaṃ maggo ramaṇīyo, khemo sovatthiko sivo; Iminā sārathi yāma, suraṭṭhānaṃ santike ito’’.",
      "english": "",
      "sinhala": "",
      "paliTitle": ""
    },
    {
      "number": 661,
      "pali": "Tena pāyāsi soraṭṭho, senāya caturaṅginiyā; Ubbiggarūpo puriso, soraṭṭhaṃ etadabravi.",
      "english": "",
      "sinhala": "",
      "paliTitle": ""
    },
    {
      "number": 662,
      "pali": "‘‘Kummaggaṃ paṭipannamhā, bhiṃsanaṃ lomahaṃsanaṃ; Purato dissati maggo, pacchato ca na dissati.",
      "english": "",
      "sinhala": "",
      "paliTitle": ""
    },
    {
      "number": 663,
      "pali": "‘‘Kummaggaṃ paṭipannamhā, yamapurisāna santike; Amānuso vāyati gandho, ghoso suyyati [sūyati (sī. syā.)] dāruṇo’’.",
      "english": "",
      "sinhala": "",
      "paliTitle": ""
    },
    {
      "number": 664,
      "pali": "Saṃviggo rājā soraṭṭho, sārathiṃ etadabravi; ‘‘Kummaggaṃ paṭipannamhā, bhiṃsanaṃ lomahaṃsanaṃ; Purato dissati maggo, pacchato ca na dissati.",
      "english": "",
      "sinhala": "",
      "paliTitle": ""
    },
    {
      "number": 665,
      "pali": "‘‘Kummaggaṃ paṭipannamhā, yamapurisāna santike; Amānuso vāyati gandho, ghoso suyyati dāruṇo’’.",
      "english": "",
      "sinhala": "",
      "paliTitle": ""
    },
    {
      "number": 666,
      "pali": "Hatthikkhandhaṃ samāruyha, olokento catuddisaṃ [catuddissā (ka.)]; Addasa nigrodhaṃ ramaṇīyaṃ [rukkhaṃ nigrodhaṃ (syā. ka.)], pādapaṃ chāyāsampannaṃ; Nīlabbhavaṇṇasadisaṃ, meghavaṇṇasirīnibhaṃ.",
      "english": "",
      "sinhala": "",
      "paliTitle": ""
    },
    {
      "number": 667,
      "pali": "Sārathiṃ āmantayī rājā, ‘‘kiṃ eso dissati brahā; Nīlabbhavaṇṇasadiso, meghavaṇṇasirīnibho’’.",
      "english": "",
      "sinhala": "",
      "paliTitle": ""
    },
    {
      "number": 668,
      "pali": "‘‘Nigrodho so mahārāja, pādapo chāyāsampanno; Nīlabbhavaṇṇasadiso, meghavaṇṇasirīnibho’’.",
      "english": "",
      "sinhala": "",
      "paliTitle": ""
    },
    {
      "number": 669,
      "pali": "Tena pāyāsi soraṭṭho, yena so dissate brahā; Nīlabbhavaṇṇasadiso, meghavaṇṇasirīnibho.",
      "english": "",
      "sinhala": "",
      "paliTitle": ""
    },
    {
      "number": 670,
      "pali": "Hatthikkhandhato oruyha, rājā rukkhaṃ upāgami; Nisīdi rukkhamūlasmiṃ, sāmacco saparijjano; Pūraṃ pānīyasarakaṃ, pūve vitte ca addasa.",
      "english": "",
      "sinhala": "",
      "paliTitle": ""
    },
    {
      "number": 671,
      "pali": "Puriso ca devavaṇṇī, sabbābharaṇabhūsito; Upasaṅkamitvā rājānaṃ, soraṭṭhaṃ etadabravi.",
      "english": "",
      "sinhala": "",
      "paliTitle": ""
    },
    {
      "number": 672,
      "pali": "‘‘Svāgataṃ te mahārāja, atho te adurāgataṃ; Pivatu devo pānīyaṃ, pūve khāda arindama’’.",
      "english": "",
      "sinhala": "",
      "paliTitle": ""
    },
    {
      "number": 673,
      "pali": "Pivitvā rājā pānīyaṃ, sāmacco saparijjano; Pūve khāditvā pitvā ca, soraṭṭho etadabravi.",
      "english": "",
      "sinhala": "",
      "paliTitle": ""
    },
    {
      "number": 674,
      "pali": "‘‘Devatā nusi gandhabbo, adu sakko purindado; Ajānantā taṃ pucchāma, kathaṃ jānemu taṃ maya’’nti.",
      "english": "",
      "sinhala": "",
      "paliTitle": ""
    },
    {
      "number": 675,
      "pali": "‘‘Nāmhi devo na gandhabbo, nāpi [namhi (ka.)] sakko purindado; Peto ahaṃ mahārāja, suraṭṭhā idha māgato’’ti.",
      "english": "",
      "sinhala": "",
      "paliTitle": ""
    },
    {
      "number": 676,
      "pali": "‘‘Kiṃsīlo kiṃsamācāro, suraṭṭhasmiṃ pure tuvaṃ; Kena te brahmacariyena, ānubhāvo ayaṃ tavā’’ti.",
      "english": "",
      "sinhala": "",
      "paliTitle": ""
    },
    {
      "number": 677,
      "pali": "‘‘Taṃ suṇohi mahārāja, arindama raṭṭhavaḍḍhana; Amaccā pārisajjā ca, brāhmaṇo ca purohito.",
      "english": "",
      "sinhala": "",
      "paliTitle": ""
    },
    {
      "number": 678,
      "pali": "‘‘Suraṭṭhasmiṃ ahaṃ deva, puriso pāpacetaso; Micchādiṭṭhi ca dussīlo, kadariyo paribhāsako.",
      "english": "",
      "sinhala": "",
      "paliTitle": ""
    },
    {
      "number": 679,
      "pali": "‘‘‘Dadantānaṃ karontānaṃ, vārayissaṃ bahujjanaṃ; Aññesaṃ dadamānānaṃ, antarāyakaro ahaṃ.",
      "english": "",
      "sinhala": "",
      "paliTitle": ""
    },
    {
      "number": 680,
      "pali": "‘‘‘Vipāko natthi dānassa, saṃyamassa kuto phalaṃ; Natthi ācariyo nāma, adantaṃ ko damessati.",
      "english": "",
      "sinhala": "",
      "paliTitle": ""
    },
    {
      "number": 681,
      "pali": "‘‘‘Samatulyāni bhūtāni, kuto [kule (syā. ka.)] jeṭṭhāpacāyiko; Natthi balaṃ vīriyaṃ vā, kuto uṭṭhānaporisaṃ.",
      "english": "",
      "sinhala": "",
      "paliTitle": ""
    },
    {
      "number": 682,
      "pali": "‘‘‘Natthi dānaphalaṃ nāma, na visodheti verinaṃ; Laddheyyaṃ labhate macco, niyatipariṇāmajaṃ [pariṇāmajā (sī. ka.)].",
      "english": "",
      "sinhala": "",
      "paliTitle": ""
    },
    {
      "number": 683,
      "pali": "‘‘‘Natthi mātā pitā bhātā, loko natthi ito paraṃ; Natthi dinnaṃ natthi hutaṃ, sunihitaṃ na vijjati.",
      "english": "",
      "sinhala": "",
      "paliTitle": ""
    },
    {
      "number": 684,
      "pali": "‘‘‘Yopi haneyya purisaṃ, parassa chindate [purisassa chinde (syā. ka.)] siraṃ; Na koci kañci hanati, sattannaṃ vivaramantare.",
      "english": "",
      "sinhala": "",
      "paliTitle": ""
    },
    {
      "number": 685,
      "pali": "‘‘‘Acchejjābhejjo hi [bhejjo (sī.), abhejjo (syā.), bhejjāsi (ka.)] jīvo, aṭṭhaṃso guḷaparimaṇḍalo; Yojanānaṃ sataṃ pañca, ko jīvaṃ chettumarahati.",
      "english": "",
      "sinhala": "",
      "paliTitle": ""
    },
    {
      "number": 686,
      "pali": "‘‘‘Yathā suttaguḷe khitte, nibbeṭhentaṃ palāyati; Evameva ca so jīvo, nibbeṭhento palāyati.",
      "english": "",
      "sinhala": "",
      "paliTitle": ""
    },
    {
      "number": 687,
      "pali": "‘‘‘Yathā gāmato nikkhamma, aññaṃ gāmaṃ pavisati; Evameva ca so jīvo, aññaṃ bondiṃ pavisati.",
      "english": "",
      "sinhala": "",
      "paliTitle": ""
    },
    {
      "number": 688,
      "pali": "‘‘‘Yathā gehato nikkhamma, aññaṃ gehaṃ pavisati; Evameva ca so jīvo, aññaṃ bondiṃ pavisati.",
      "english": "",
      "sinhala": "",
      "paliTitle": ""
    },
    {
      "number": 689,
      "pali": "‘‘‘Cullāsīti [cuḷāsīti (sī. syā. ka.)] mahākappino [mahākappuno (sī.)], satasahassāni hi; Ye bālā ye ca paṇḍitā, saṃsāraṃ khepayitvāna; Dukkhassantaṃ karissare.",
      "english": "",
      "sinhala": "",
      "paliTitle": ""
    },
    {
      "number": 690,
      "pali": "‘‘‘Mitāni sukhadukkhāni, doṇehi piṭakehi ca; Jino sabbaṃ pajānāti’, sammūḷhā itarā pajā.",
      "english": "",
      "sinhala": "",
      "paliTitle": ""
    },
    {
      "number": 691,
      "pali": "‘‘Evaṃdiṭṭhi pure āsiṃ, sammūḷho mohapāruto; Micchādiṭṭhi ca dussīlo, kadariyo paribhāsako.",
      "english": "",
      "sinhala": "",
      "paliTitle": ""
    },
    {
      "number": 692,
      "pali": "‘‘Oraṃ me chahi māsehi, kālaṅkiriyā bhavissati; Ekantakaṭukaṃ ghoraṃ, nirayaṃ papatissahaṃ.",
      "english": "",
      "sinhala": "",
      "paliTitle": ""
    },
    {
      "number": 693,
      "pali": "[pe. va. 70] ‘‘Catukkaṇṇaṃ catudvāraṃ, vibhattaṃ bhāgaso mitaṃ; Ayopākārapariyantaṃ, ayasā paṭikujjitaṃ.",
      "english": "",
      "sinhala": "",
      "paliTitle": ""
    },
    {
      "number": 694,
      "pali": "[pe. va. 71] ‘‘Tassa ayomayā bhūmi, jalitā tejasā yutā; Samantā yojanasataṃ, pharitvā tiṭṭhati sabbadā.",
      "english": "",
      "sinhala": "",
      "paliTitle": ""
    },
    {
      "number": 695,
      "pali": "‘‘Vassāni satasahassāni, ghoso suyyati tāvade; Lakkho eso mahārāja, satabhāgavassakoṭiyo.",
      "english": "",
      "sinhala": "",
      "paliTitle": ""
    },
    {
      "number": 696,
      "pali": "‘‘Koṭisatasahassāni, niraye paccare janā; Micchādiṭṭhī ca dussīlā, ye ca ariyūpavādino.",
      "english": "",
      "sinhala": "",
      "paliTitle": ""
    },
    {
      "number": 697,
      "pali": "‘‘Tatthāhaṃ dīghamaddhānaṃ, dukkhaṃ vedissa vedanaṃ; Phalaṃ pāpassa kammassa, tasmā socāmahaṃ bhusaṃ.",
      "english": "",
      "sinhala": "",
      "paliTitle": ""
    },
    {
      "number": 698,
      "pali": "‘‘Taṃ suṇohi mahārāja, arindama raṭṭhavaḍḍhana; Dhītā mayhaṃ mahārāja, uttarā bhaddamatthu te.",
      "english": "",
      "sinhala": "",
      "paliTitle": ""
    },
    {
      "number": 699,
      "pali": "‘‘Karoti bhaddakaṃ kammaṃ, sīlesuposathe ratā; Saññatā saṃvibhāgī ca, vadaññū vītamaccharā.",
      "english": "",
      "sinhala": "",
      "paliTitle": ""
    },
    {
      "number": 700,
      "pali": "‘‘Akhaṇḍakārī sikkhāya, suṇhā parakulesu ca; Upāsikā sakyamunino, sambuddhassa sirīmato.",
      "english": "",
      "sinhala": "",
      "paliTitle": ""
    },
    {
      "number": 701,
      "pali": "‘‘Bhikkhu ca sīlasampanno, gāmaṃ piṇḍāya pāvisi; Okkhittacakkhu satimā, guttadvāro susaṃvuto.",
      "english": "",
      "sinhala": "",
      "paliTitle": ""
    },
    {
      "number": 702,
      "pali": "‘‘Sapadānaṃ caramāno, agamā taṃ nivesanaṃ; ‘Tamaddasa mahārāja, uttarā bhaddamatthu te’.",
      "english": "",
      "sinhala": "",
      "paliTitle": ""
    },
    {
      "number": 703,
      "pali": "‘‘Pūraṃ pānīyasarakaṃ, pūve vitte ca sā adā; ‘Pitā me kālaṅkato, bhante tassetaṃ upakappatu’.",
      "english": "",
      "sinhala": "",
      "paliTitle": ""
    },
    {
      "number": 704,
      "pali": "‘‘Samanantarānuddiṭṭhe, vipāko udapajjatha; Bhuñjāmi kāmakāmīhaṃ, rājā vessavaṇo yathā.",
      "english": "",
      "sinhala": "",
      "paliTitle": ""
    },
    {
      "number": 705,
      "pali": "‘‘Taṃ suṇohi mahārāja, arindama raṭṭhavaḍḍhana; Sadevakassa lokassa, buddho aggo pavuccati; Taṃ buddhaṃ saraṇaṃ gaccha, saputtadāro arindama.",
      "english": "",
      "sinhala": "",
      "paliTitle": ""
    },
    {
      "number": 706,
      "pali": "‘‘Aṭṭhaṅgikena maggena, phusanti amataṃ padaṃ; Taṃ dhammaṃ saraṇaṃ gaccha, saputtadāro arindama.",
      "english": "",
      "sinhala": "",
      "paliTitle": ""
    },
    {
      "number": 707,
      "pali": "‘‘Cattāro ca paṭipannā [maggapaṭipannā (sī. syā.)], cattāro ca phale ṭhitā; Esa saṅgho ujubhūto, paññāsīlasamāhito; Taṃ saṅghaṃ saraṇaṃ gaccha, saputtadāro arindama.",
      "english": "",
      "sinhala": "",
      "paliTitle": ""
    },
    {
      "number": 708,
      "pali": "‘‘Pāṇātipātā viramassu khippaṃ, loke adinnaṃ parivajjayassu; Amajjapo mā ca musā abhāṇī, sakena dārena ca hohi tuṭṭho’’ti.",
      "english": "",
      "sinhala": "",
      "paliTitle": ""
    },
    {
      "number": 709,
      "pali": "‘‘Atthakāmosi me yakkha, hitakāmosi devate; Karomi tuyhaṃ vacanaṃ, tvaṃsi ācariyo mama.",
      "english": "",
      "sinhala": "",
      "paliTitle": ""
    },
    {
      "number": 710,
      "pali": "‘‘Upemi saraṇaṃ buddhaṃ, dhammañcāpi anuttaraṃ; Saṅghañca naradevassa, gacchāmi saraṇaṃ ahaṃ.",
      "english": "",
      "sinhala": "",
      "paliTitle": ""
    },
    {
      "number": 711,
      "pali": "‘‘Pāṇātipātā viramāmi khippaṃ, loke adinnaṃ parivajjayāmi; Amajjapo no ca musā bhaṇāmi, sakena dārena ca homi tuṭṭho.",
      "english": "",
      "sinhala": "",
      "paliTitle": ""
    },
    {
      "number": 712,
      "pali": "‘‘Ophuṇāmi [opuṇāmi (sī.), ophunāmi (syā. ka.), opunāmi (?)] mahāvāte, nadiyā sīghagāmiyā; Vamāmi pāpikaṃ diṭṭhiṃ, buddhānaṃ sāsane rato’’.",
      "english": "",
      "sinhala": "",
      "paliTitle": ""
    },
    {
      "number": 713,
      "pali": "Idaṃ vatvāna soraṭṭho, viramitvā pāpadassanā [pāpadassanaṃ (syā. ka.)]; Namo bhagavato katvā, pāmokkho rathamāruhīti. Nandakapetavatthu tatiyaṃ.",
      "english": "",
      "sinhala": "",
      "paliTitle": ""
    }
  ],
  "footer": {
    "pali": "",
    "english": "",
    "sinhala": ""
  }
}