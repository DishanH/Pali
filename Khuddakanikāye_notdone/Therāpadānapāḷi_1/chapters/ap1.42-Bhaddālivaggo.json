{
  "id": "ap1.42",
  "title": {
    "pali": "Bhaddālivaggo",
    "english": "",
    "sinhala": ""
  },
  "sections": [
    {
      "number": 1,
      "pali": "Bhaddālittheraapadānaṃ",
      "english": "",
      "sinhala": "",
      "paliTitle": ""
    },
    {
      "number": 1,
      "pali": "‘‘Sumedho nāma sambuddho, aggo kāruṇiko muni; Vivekakāmo lokaggo, himavantamupāgami.",
      "english": "",
      "sinhala": "",
      "paliTitle": ""
    },
    {
      "number": 2,
      "pali": "‘‘Ajjhogāhetvā himavaṃ, sumedho lokanāyako; Pallaṅkaṃ ābhujitvāna, nisīdi purisuttamo.",
      "english": "",
      "sinhala": "",
      "paliTitle": ""
    },
    {
      "number": 3,
      "pali": "‘‘Samādhiṃ so samāpanno, sumedho lokanāyako; Sattarattindivaṃ buddho, nisīdi purisuttamo.",
      "english": "",
      "sinhala": "",
      "paliTitle": ""
    },
    {
      "number": 4,
      "pali": "‘‘Khāribhāraṃ [khārikājaṃ (sī.)] gahetvāna, vanamajjhogahiṃ ahaṃ; Tatthaddasāsiṃ sambuddhaṃ, oghatiṇṇamanāsavaṃ.",
      "english": "",
      "sinhala": "",
      "paliTitle": ""
    },
    {
      "number": 5,
      "pali": "‘‘Sammajjaniṃ gahetvāna, sammajjitvāna assamaṃ; Catudaṇḍe ṭhapetvāna, akāsiṃ maṇḍapaṃ tadā.",
      "english": "",
      "sinhala": "",
      "paliTitle": ""
    },
    {
      "number": 6,
      "pali": "‘‘Sālapupphaṃ āharitvā, maṇḍapaṃ chādayiṃ ahaṃ; Pasannacitto sumano, abhivandiṃ tathāgataṃ.",
      "english": "",
      "sinhala": "",
      "paliTitle": ""
    },
    {
      "number": 7,
      "pali": "‘‘Yaṃ vadanti sumedhoti, bhūripaññaṃ sumedhasaṃ; Bhikkhusaṅghe nisīditvā, imā gāthā abhāsatha.",
      "english": "",
      "sinhala": "",
      "paliTitle": ""
    },
    {
      "number": 8,
      "pali": "‘‘‘Buddhassa giramaññāya, sabbe devā samāgamuṃ; Asaṃsayaṃ buddhaseṭṭho, dhammaṃ deseti cakkhumā.",
      "english": "",
      "sinhala": "",
      "paliTitle": ""
    },
    {
      "number": 9,
      "pali": "‘‘‘Sumedho nāma sambuddho, āhutīnaṃ paṭiggaho; Devasaṅghe nisīditvā, imā gāthā abhāsatha.",
      "english": "",
      "sinhala": "",
      "paliTitle": ""
    },
    {
      "number": 10,
      "pali": "‘‘‘Yo me sattāhaṃ maṇḍapaṃ, dhārayī sālachāditaṃ; Tamahaṃ kittayissāmi, suṇātha mama bhāsato.",
      "english": "",
      "sinhala": "",
      "paliTitle": ""
    },
    {
      "number": 11,
      "pali": "‘‘‘Devabhūto manusso vā, hemavaṇṇo bhavissati; Pahūtabhogo hutvāna, kāmabhogī bhavissati.",
      "english": "",
      "sinhala": "",
      "paliTitle": ""
    },
    {
      "number": 12,
      "pali": "‘‘‘Saṭṭhi nāgasahassāni, sabbālaṅkārabhūsitā; Suvaṇṇakacchā mātaṅgā, hemakappanavāsasā.",
      "english": "",
      "sinhala": "",
      "paliTitle": ""
    },
    {
      "number": 13,
      "pali": "‘‘‘Ārūḷhā gāmaṇīyehi, tomaraṅkusapāṇibhi; Sāyaṃ pāto [sāyapāto (pī.)] upaṭṭhānaṃ, āgamissantimaṃ naraṃ; Tehi nāgehi parivuto, ramissati ayaṃ naro.",
      "english": "",
      "sinhala": "",
      "paliTitle": ""
    },
    {
      "number": 14,
      "pali": "‘‘‘Saṭṭhi assasahassāni, sabbālaṅkārabhūsitā; Ājānīyāva jātiyā, sindhavā sīghavāhino.",
      "english": "",
      "sinhala": "",
      "paliTitle": ""
    },
    {
      "number": 15,
      "pali": "‘‘‘Ārūḷhā gāmaṇīyehi, illiyācāpadhāribhi; Parivāressantimaṃ niccaṃ, buddhapūjāyidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 16,
      "pali": "‘‘‘Saṭṭhi rathasahassāni, sabbālaṅkārabhūsitā; Dīpā athopi veyagghā, sannaddhā ussitaddhajā.",
      "english": "",
      "sinhala": "",
      "paliTitle": ""
    },
    {
      "number": 17,
      "pali": "‘‘‘Ārūḷhā gāmaṇīyehi, cāpahatthehi vammibhi; Parivāressantimaṃ niccaṃ, buddhapūjāyidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 18,
      "pali": "‘‘‘Saṭṭhi gāmasahassāni, paripuṇṇāni sabbaso; Pahūtadhanadhaññāni, susamiddhāni sabbaso; Sadā pātubhavissanti, buddhapūjāyidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 19,
      "pali": "‘‘‘Hatthī assā rathā pattī, senā ca caturaṅginī; Parivāressantimaṃ niccaṃ, buddhapūjāyidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 20,
      "pali": "‘‘‘Aṭṭhārase kappasate, devaloke ramissati; Sahassakkhattuṃ rājā ca, cakkavattī bhavissati.",
      "english": "",
      "sinhala": "",
      "paliTitle": ""
    },
    {
      "number": 21,
      "pali": "‘‘‘Satānaṃ tīṇikkhattuñca, devarajjaṃ karissati; Padesarajjaṃ vipulaṃ, gaṇanāto asaṅkhiyaṃ.",
      "english": "",
      "sinhala": "",
      "paliTitle": ""
    },
    {
      "number": 22,
      "pali": "‘‘‘Tiṃsakappasahassamhi, okkākakulasambhavo; Gotamo nāma gottena, satthā loke bhavissati.",
      "english": "",
      "sinhala": "",
      "paliTitle": ""
    },
    {
      "number": 23,
      "pali": "‘‘‘Tassa dhammesu dāyādo, oraso dhammanimmito; Sabbāsave pariññāya, viharissatināsavo’.",
      "english": "",
      "sinhala": "",
      "paliTitle": ""
    },
    {
      "number": 24,
      "pali": "‘‘Tiṃsakappasahassamhi, addasaṃ lokanāyakaṃ; Etthantaramupādāya, gavesiṃ amataṃ padaṃ.",
      "english": "",
      "sinhala": "",
      "paliTitle": ""
    },
    {
      "number": 25,
      "pali": "‘‘Lābhā mayhaṃ suladdhaṃ me, yamahaññāsi sāsanaṃ; Tisso vijjā anuppattā, kataṃ buddhassa sāsanaṃ.",
      "english": "",
      "sinhala": "",
      "paliTitle": ""
    },
    {
      "number": 26,
      "pali": "‘‘Namo te purisājañña, namo te purisuttama; Tava ñāṇaṃ pakittetvā, pattomhi acalaṃ padaṃ.",
      "english": "",
      "sinhala": "",
      "paliTitle": ""
    },
    {
      "number": 27,
      "pali": "‘‘Yaṃ yaṃ yonupapajjāmi, devattaṃ atha mānusaṃ; Sabbattha sukhito homi, phalaṃ me ñāṇakittane.",
      "english": "",
      "sinhala": "",
      "paliTitle": ""
    },
    {
      "number": 28,
      "pali": "‘‘Idaṃ pacchimakaṃ mayhaṃ, carimo vattate bhavo; Nāgova bandhanaṃ chetvā, viharāmi anāsavo.",
      "english": "",
      "sinhala": "",
      "paliTitle": ""
    },
    {
      "number": 29,
      "pali": "‘‘Kilesā jhāpitā mayhaṃ, bhavā sabbe samūhatā; Nāgova bandhanaṃ chetvā, viharāmi anāsavo.",
      "english": "",
      "sinhala": "",
      "paliTitle": ""
    },
    {
      "number": 30,
      "pali": "‘‘Svāgataṃ vata me āsi, mama buddhassa santike; Tisso vijjā anuppattā, kataṃ buddhassa sāsanaṃ.",
      "english": "",
      "sinhala": "",
      "paliTitle": ""
    },
    {
      "number": 31,
      "pali": "‘‘Paṭisambhidā catasso, vimokkhāpi ca aṭṭhime; Chaḷabhiññā sacchikatā, kataṃ buddhassa sāsanaṃ’’. Itthaṃ sudaṃ āyasmā bhaddālitthero imā gāthāyo abhāsitthāti. Bhaddālittherassāpadānaṃ paṭhamaṃ.",
      "english": "",
      "sinhala": "",
      "paliTitle": ""
    },
    {
      "number": 2,
      "pali": "Ekachattiyattheraapadānaṃ",
      "english": "",
      "sinhala": "",
      "paliTitle": ""
    },
    {
      "number": 32,
      "pali": "‘‘Candabhāgānadītīre, assamo sukato mama; Susuddhapulinākiṇṇo, pannasālā sumāpitā.",
      "english": "",
      "sinhala": "",
      "paliTitle": ""
    },
    {
      "number": 33,
      "pali": "‘‘Uttānakūlā nadikā, supatitthā manoramā; Macchakacchapasampannā [… sañchannā (ka.)], susumāranisevitā.",
      "english": "",
      "sinhala": "",
      "paliTitle": ""
    },
    {
      "number": 34,
      "pali": "‘‘Acchā dīpī ca mayūrā, karavīkā ca sāḷikā; Kūjanti sabbadā ete, sobhayantā mamassamaṃ.",
      "english": "",
      "sinhala": "",
      "paliTitle": ""
    },
    {
      "number": 35,
      "pali": "‘‘Kokilā mañjubhāṇī ca, haṃsā ca madhurassarā; Abhikūjanti te tattha, sobhayantā mamassamaṃ.",
      "english": "",
      "sinhala": "",
      "paliTitle": ""
    },
    {
      "number": 36,
      "pali": "‘‘Sīhā byagghā varāhā ca, accha [vaka (sī. pī.), bakā (syā.), vakā (ka.)] kokataracchakā; Giriduggamhi nādenti, sobhayantā mamassamaṃ.",
      "english": "",
      "sinhala": "",
      "paliTitle": ""
    },
    {
      "number": 37,
      "pali": "‘‘Eṇīmigā ca sarabhā, bheraṇḍā sūkarā bahū; Giriduggamhi nādenti, sobhayantā mamassamaṃ.",
      "english": "",
      "sinhala": "",
      "paliTitle": ""
    },
    {
      "number": 38,
      "pali": "‘‘Uddālakā campakā ca, pāṭalī sinduvārakā; Atimuttā asokā ca, sobhayanti mamassamaṃ [pupphanti mama assame (sī. pī.)].",
      "english": "",
      "sinhala": "",
      "paliTitle": ""
    },
    {
      "number": 39,
      "pali": "‘‘Aṅkolā yūthikā ceva, sattalī bimbijālikā; Kaṇikārā ca pupphanti, sobhayantā mamassamaṃ [kaṇikākaṇikārā ca, pupphanti mama assame (sī. syā. pī.)].",
      "english": "",
      "sinhala": "",
      "paliTitle": ""
    },
    {
      "number": 40,
      "pali": "‘‘Nāgā sālā ca saḷalā, puṇḍarīkettha pupphitā; Dibbagandhaṃ sampavantā, sobhayanti mamassamaṃ.",
      "english": "",
      "sinhala": "",
      "paliTitle": ""
    },
    {
      "number": 41,
      "pali": "‘‘Ajjunā asanā cettha, mahānāmā ca pupphitā; Sālā ca kaṅgupupphā ca, sobhayanti mamassamaṃ.",
      "english": "",
      "sinhala": "",
      "paliTitle": ""
    },
    {
      "number": 42,
      "pali": "‘‘Ambā jambū ca tilakā, nimbā ca sālakalyāṇī; Dibbagandhaṃ sampavantā, sobhayanti mamassamaṃ.",
      "english": "",
      "sinhala": "",
      "paliTitle": ""
    },
    {
      "number": 43,
      "pali": "‘‘Asokā ca kapiṭṭhā ca, girimālettha [bhaginimālettha (sī. pī.), bhaginimālā ca (syā.)] pupphitā; Dibbagandhaṃ sampavantā, sobhayanti mamassamaṃ.",
      "english": "",
      "sinhala": "",
      "paliTitle": ""
    },
    {
      "number": 44,
      "pali": "‘‘Kadambā kadalī ceva, isimuggā ca ropitā; Dhuvaṃ phalāni dhārenti, sobhayantā mamassamaṃ.",
      "english": "",
      "sinhala": "",
      "paliTitle": ""
    },
    {
      "number": 45,
      "pali": "‘‘Harītakā āmalakā, ambajambuvibhītakā; Kolā bhallātakā billā, phalino mama assame.",
      "english": "",
      "sinhala": "",
      "paliTitle": ""
    },
    {
      "number": 46,
      "pali": "‘‘Avidūre pokkharaṇī, supatitthā manoramā; Mandālakehi sañchannā, padumuppalakehi ca.",
      "english": "",
      "sinhala": "",
      "paliTitle": ""
    },
    {
      "number": 47,
      "pali": "‘‘Gabbhaṃ gaṇhanti padumā, aññe pupphanti kesarī; Opattakaṇṇikā ceva, pupphanti mama assame.",
      "english": "",
      "sinhala": "",
      "paliTitle": ""
    },
    {
      "number": 48,
      "pali": "‘‘Pāṭhīnā pāvusā macchā, balajā muñjarohitā; Acchodakamhi vicaraṃ, sobhayanti mamassamaṃ.",
      "english": "",
      "sinhala": "",
      "paliTitle": ""
    },
    {
      "number": 49,
      "pali": "‘‘Nayitā ambagandhī ca, anukūle ca ketakā; Dibbagandhaṃ sampavantā, sobhayanti mamassamaṃ.",
      "english": "",
      "sinhala": "",
      "paliTitle": ""
    },
    {
      "number": 50,
      "pali": "‘‘Madhu bhisamhā savati, khīrasappi muḷālibhi; Dibbagandhaṃ sampavantā, sobhayanti mamassamaṃ.",
      "english": "",
      "sinhala": "",
      "paliTitle": ""
    },
    {
      "number": 51,
      "pali": "‘‘Pulinā sobhanā tattha, ākiṇṇā jalasevitā; Opupphā pupphitā senti, sobhayantā mamassamaṃ.",
      "english": "",
      "sinhala": "",
      "paliTitle": ""
    },
    {
      "number": 52,
      "pali": "‘‘Jaṭābhārena bharitā, ajinuttaravāsanā; Vākacīradharā sabbe, sobhayanti mamassamaṃ.",
      "english": "",
      "sinhala": "",
      "paliTitle": ""
    },
    {
      "number": 53,
      "pali": "‘‘Yugamattamapekkhantā, nipakā santavuttino; Kāmabhoge anapekkhā, vasanti mama assame.",
      "english": "",
      "sinhala": "",
      "paliTitle": ""
    },
    {
      "number": 54,
      "pali": "‘‘Parūḷhakacchanakhalomā, paṅkadantā rajassirā; Rajojalladharā sabbe, vasanti mama assame.",
      "english": "",
      "sinhala": "",
      "paliTitle": ""
    },
    {
      "number": 55,
      "pali": "‘‘Abhiññāpāramippattā, antalikkhacarā ca te; Uggacchantā nabhaṃ ete, sobhayanti mamassamaṃ.",
      "english": "",
      "sinhala": "",
      "paliTitle": ""
    },
    {
      "number": 56,
      "pali": "‘‘Tehi sissehi parivuto, vasāmi vipine tadā; Rattindivaṃ na jānāmi, sadā jhānasamappito.",
      "english": "",
      "sinhala": "",
      "paliTitle": ""
    },
    {
      "number": 57,
      "pali": "‘‘Bhagavā tamhi samaye, atthadassī mahāmuni; Tamandhakāraṃ nāsento, uppajji lokanāyako.",
      "english": "",
      "sinhala": "",
      "paliTitle": ""
    },
    {
      "number": 58,
      "pali": "‘‘Atha aññataro sisso, āgacchi mama santikaṃ; Mante ajjhetukāmo so, chaḷaṅgaṃ nāma lakkhaṇaṃ.",
      "english": "",
      "sinhala": "",
      "paliTitle": ""
    },
    {
      "number": 59,
      "pali": "‘‘Buddho loke samuppanno, atthadassī mahāmuni; Catusaccaṃ pakāsento, deseti amataṃ padaṃ.",
      "english": "",
      "sinhala": "",
      "paliTitle": ""
    },
    {
      "number": 60,
      "pali": "‘‘Tuṭṭhahaṭṭho pamudito, dhammantaragatāsayo; Assamā abhinikkhamma, idaṃ vacanamabraviṃ.",
      "english": "",
      "sinhala": "",
      "paliTitle": ""
    },
    {
      "number": 61,
      "pali": "‘‘‘Buddho loke samuppanno, dvattiṃsavaralakkhaṇo; Etha sabbe gamissāma, sammāsambuddhasantikaṃ’.",
      "english": "",
      "sinhala": "",
      "paliTitle": ""
    },
    {
      "number": 62,
      "pali": "‘‘Ovādapaṭikarā te, sadhamme pāramiṃ gatā; Sādhūti sampaṭicchiṃsu, uttamatthagavesakā.",
      "english": "",
      "sinhala": "",
      "paliTitle": ""
    },
    {
      "number": 63,
      "pali": "‘‘Jaṭābhārabharitā te [jaṭābhārena bharitā (ka.)], ajinuttaravāsanā; Uttamatthaṃ gavesantā, nikkhamiṃsu vanā tadā.",
      "english": "",
      "sinhala": "",
      "paliTitle": ""
    },
    {
      "number": 64,
      "pali": "‘‘Bhagavā tamhi samaye, atthadassī mahāyaso; Catusaccaṃ pakāsento, deseti amataṃ padaṃ.",
      "english": "",
      "sinhala": "",
      "paliTitle": ""
    },
    {
      "number": 65,
      "pali": "‘‘Setacchattaṃ gahetvāna, buddhaseṭṭhassa dhārayiṃ; Ekāhaṃ dhārayitvāna, buddhaseṭṭhaṃ avandahaṃ.",
      "english": "",
      "sinhala": "",
      "paliTitle": ""
    },
    {
      "number": 66,
      "pali": "‘‘Atthadassī tu bhagavā, lokajeṭṭho narāsabho; Bhikkhusaṅghe nisīditvā, imā gāthā abhāsatha.",
      "english": "",
      "sinhala": "",
      "paliTitle": ""
    },
    {
      "number": 67,
      "pali": "‘‘‘Yo me chattaṃ adhāresi, pasanno sehi pāṇibhi; Tamahaṃ kittayissāmi, suṇātha mama bhāsato.",
      "english": "",
      "sinhala": "",
      "paliTitle": ""
    },
    {
      "number": 68,
      "pali": "‘‘‘Imassa jāyamānassa, devatte atha mānuse; Dhāressati sadā chattaṃ, chattadānassidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 69,
      "pali": "‘‘‘Sattasattatikappāni, devaloke ramissati; Sahassakkhattuṃ rājā ca, cakkavattī bhavissati.",
      "english": "",
      "sinhala": "",
      "paliTitle": ""
    },
    {
      "number": 70,
      "pali": "‘‘‘Sattasattatikkhattuñca, devarajjaṃ karissati; Padesarajjaṃ vipulaṃ, gaṇanāto asaṅkhiyaṃ.",
      "english": "",
      "sinhala": "",
      "paliTitle": ""
    },
    {
      "number": 71,
      "pali": "‘‘‘Aṭṭhārase kappasate, gotamo sakyapuṅgavo; Tamandhakāraṃ nāsento, uppajjissati cakkhumā.",
      "english": "",
      "sinhala": "",
      "paliTitle": ""
    },
    {
      "number": 72,
      "pali": "‘‘‘Tassa dhammesu dāyādo, oraso dhammanimmito; Sabbāsave pariññāya, viharissatināsavo’.",
      "english": "",
      "sinhala": "",
      "paliTitle": ""
    },
    {
      "number": 73,
      "pali": "‘‘Yato ahaṃ kammamakaṃ, chattaṃ buddhassa dhārayaṃ; Etthantare na jānāmi, setacchattaṃ adhāritaṃ.",
      "english": "",
      "sinhala": "",
      "paliTitle": ""
    },
    {
      "number": 74,
      "pali": "‘‘Idaṃ pacchimakaṃ mayhaṃ, carimo vattate bhavo; Chattadhāraṇamajjāpi, vattate niccakālikaṃ.",
      "english": "",
      "sinhala": "",
      "paliTitle": ""
    },
    {
      "number": 75,
      "pali": "‘‘Aho me sukataṃ kammaṃ, atthadassissa tādino; Sabbāsavā parikkhīṇā, natthi dāni punabbhavo.",
      "english": "",
      "sinhala": "",
      "paliTitle": ""
    },
    {
      "number": 76,
      "pali": "‘‘Kilesā jhāpitā mayhaṃ…pe… viharāmi anāsavo.",
      "english": "",
      "sinhala": "",
      "paliTitle": ""
    },
    {
      "number": 77,
      "pali": "‘‘Svāgataṃ vata me āsi…pe… kataṃ buddhassa sāsanaṃ.",
      "english": "",
      "sinhala": "",
      "paliTitle": ""
    },
    {
      "number": 78,
      "pali": "‘‘Paṭisambhidā catasso…pe… kataṃ buddhassa sāsanaṃ’’. Itthaṃ sudaṃ āyasmā ekachattiyo thero imā gāthāyo abhāsitthāti; Ekachattiyattherassāpadānaṃ dutiyaṃ.",
      "english": "",
      "sinhala": "",
      "paliTitle": ""
    },
    {
      "number": 3,
      "pali": "Tiṇasūlakachādaniyattheraapadānaṃ",
      "english": "",
      "sinhala": "",
      "paliTitle": ""
    },
    {
      "number": 79,
      "pali": "‘‘Jātiṃ jarañca maraṇaṃ, paccavekkhiṃ ahaṃ tadā; Ekako abhinikkhamma, pabbajiṃ anagāriyaṃ.",
      "english": "",
      "sinhala": "",
      "paliTitle": ""
    },
    {
      "number": 80,
      "pali": "‘‘Caramānonupubbena, gaṅgātīraṃ upāgamiṃ; Tatthaddasāsiṃ pathaviṃ, gaṅgātīre samunnataṃ.",
      "english": "",
      "sinhala": "",
      "paliTitle": ""
    },
    {
      "number": 81,
      "pali": "‘‘Assamaṃ tattha māpetvā, vasāmi assame ahaṃ; Sukato caṅkamo mayhaṃ, nānādijagaṇāyuto.",
      "english": "",
      "sinhala": "",
      "paliTitle": ""
    },
    {
      "number": 82,
      "pali": "‘‘Mamupenti ca vissatthā, kūjanti ca manoharaṃ; Ramamāno saha tehi, vasāmi assame ahaṃ.",
      "english": "",
      "sinhala": "",
      "paliTitle": ""
    },
    {
      "number": 83,
      "pali": "‘‘Mama assamasāmantā, migarājā catukkamo; Āsayā abhinikkhamma, gajji so asanī viya.",
      "english": "",
      "sinhala": "",
      "paliTitle": ""
    },
    {
      "number": 84,
      "pali": "‘‘Nadite migarāje ca, hāso me udapajjatha; Migarājaṃ gavesanto, addasaṃ lokanāyakaṃ.",
      "english": "",
      "sinhala": "",
      "paliTitle": ""
    },
    {
      "number": 85,
      "pali": "‘‘Disvānāhaṃ devadevaṃ, tissaṃ lokagganāyakaṃ; Haṭṭho haṭṭhena cittena, pūjayiṃ nāgakesaraṃ.",
      "english": "",
      "sinhala": "",
      "paliTitle": ""
    },
    {
      "number": 86,
      "pali": "‘‘Uggacchantaṃva sūriyaṃ, sālarājaṃva pupphitaṃ; Osadhiṃva virocantaṃ, santhaviṃ lokanāyakaṃ.",
      "english": "",
      "sinhala": "",
      "paliTitle": ""
    },
    {
      "number": 87,
      "pali": "‘‘‘Tava ñāṇena sabbaññu, mocesimaṃ sadevakaṃ; Tavaṃ ārādhayitvāna, jātiyā parimuccare.",
      "english": "",
      "sinhala": "",
      "paliTitle": ""
    },
    {
      "number": 88,
      "pali": "‘‘‘Adassanena sabbaññu, buddhānaṃ sabbadassinaṃ; Patantivīcinirayaṃ, rāgadosehi ophuṭā [otthaṭā (syā.)].",
      "english": "",
      "sinhala": "",
      "paliTitle": ""
    },
    {
      "number": 89,
      "pali": "‘‘‘Tava dassanamāgamma, sabbaññu lokanāyaka; Pamuccanti bhavā sabbā, phusanti amataṃ padaṃ.",
      "english": "",
      "sinhala": "",
      "paliTitle": ""
    },
    {
      "number": 90,
      "pali": "‘‘‘Yadā buddhā cakkhumanto, uppajjanti pabhaṅkarā; Kilese jhāpayitvāna, ālokaṃ dassayanti te’.",
      "english": "",
      "sinhala": "",
      "paliTitle": ""
    },
    {
      "number": 91,
      "pali": "‘‘Kittayitvāna sambuddhaṃ, tissaṃ lokagganāyakaṃ; Haṭṭho haṭṭhena cittena, tiṇasūlaṃ apūjayiṃ.",
      "english": "",
      "sinhala": "",
      "paliTitle": ""
    },
    {
      "number": 92,
      "pali": "‘‘Mama saṅkappamaññāya, tisso lokagganāyako; Sakāsane nisīditvā, imā gāthā abhāsatha.",
      "english": "",
      "sinhala": "",
      "paliTitle": ""
    },
    {
      "number": 93,
      "pali": "‘‘‘Yo maṃ pupphehi chādesi, pasanno sehi pāṇibhi; Tamahaṃ kittayissāmi, suṇātha mama bhāsato.",
      "english": "",
      "sinhala": "",
      "paliTitle": ""
    },
    {
      "number": 94,
      "pali": "‘‘‘Pañcavīsatikkhattuṃ so, devarajjaṃ karissati; Pañcasattatikkhattuñca, cakkavattī bhavissati.",
      "english": "",
      "sinhala": "",
      "paliTitle": ""
    },
    {
      "number": 95,
      "pali": "‘‘‘Padesarajjaṃ vipulaṃ, gaṇanāto asaṅkhiyaṃ; Tassa kammanissandena [kammassa nissando (sī. syā. pī.)], pupphānaṃ pūjanāya ca [so (syā. pī.)].",
      "english": "",
      "sinhala": "",
      "paliTitle": ""
    },
    {
      "number": 96,
      "pali": "‘‘‘Sīsaṃnhāto cayaṃ poso, pupphamākaṅkhate yadi [sāyaṃ pāto cayaṃ poso, pupphehi maṃ achādayi (syā.)]; Puññakammena saṃyuttaṃ [saṃyutto (sī. syā. pī.)], purato pātubhavissati.",
      "english": "",
      "sinhala": "",
      "paliTitle": ""
    },
    {
      "number": 97,
      "pali": "‘‘‘Yaṃ yaṃ icchati kāmehi, taṃ taṃ pātubhavissati; Saṅkappaṃ paripūretvā, nibbāyissatināsavo’. Aṭṭhārasamaṃ bhāṇavāraṃ.",
      "english": "",
      "sinhala": "",
      "paliTitle": ""
    },
    {
      "number": 98,
      "pali": "‘‘Kilese jhāpayitvāna, sampajāno patissato; Ekāsane nisīditvā, arahattamapāpuṇiṃ.",
      "english": "",
      "sinhala": "",
      "paliTitle": ""
    },
    {
      "number": 99,
      "pali": "‘‘Caṅkamanto nipajjanto, nisinno uda vā ṭhito; Buddhaseṭṭhaṃ saritvāna, viharāmi ahaṃ sadā.",
      "english": "",
      "sinhala": "",
      "paliTitle": ""
    },
    {
      "number": 100,
      "pali": "‘‘Cīvare piṇḍapāte ca, paccaye sayanāsane; Tattha me ūnatā natthi, buddhapūjāyidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 101,
      "pali": "‘‘So dāni patto amataṃ, santaṃ padamanuttaraṃ; Sabbāsave pariññāya, viharāmi anāsavo.",
      "english": "",
      "sinhala": "",
      "paliTitle": ""
    },
    {
      "number": 102,
      "pali": "‘‘Dvenavute ito kappe, yaṃ pupphamabhipūjayiṃ; Duggatiṃ nābhijānāmi, buddhapūjāyidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 103,
      "pali": "‘‘Kilesā jhāpitā mayhaṃ…pe… viharāmi anāsavo.",
      "english": "",
      "sinhala": "",
      "paliTitle": ""
    },
    {
      "number": 104,
      "pali": "‘‘Svāgataṃ vata me āsi…pe… kataṃ buddhassa sāsanaṃ.",
      "english": "",
      "sinhala": "",
      "paliTitle": ""
    },
    {
      "number": 105,
      "pali": "‘‘Paṭisambhidā catasso…pe… kataṃ buddhassa sāsanaṃ’’. Itthaṃ sudaṃ āyasmā tiṇasūlakachādaniyo [tiṇasūlikachādaniyo (ka.)] thero imā gāthāyo abhāsitthāti. Tiṇasūlakachādaniyattherassāpadānaṃ tatiyaṃ.",
      "english": "",
      "sinhala": "",
      "paliTitle": ""
    },
    {
      "number": 4,
      "pali": "Madhumaṃsadāyakattheraapadānaṃ",
      "english": "",
      "sinhala": "",
      "paliTitle": ""
    },
    {
      "number": 106,
      "pali": "‘‘Nagare bandhumatiyā, sūkariko ahosahaṃ; Ukkoṭaṃ randhayitvāna [ukkoṭakaṃ randhayitvā (sī. syā.)], madhumaṃsamhi [madhusappimhi (pī.), madhuṃ maṃsamhi (ka.)] okiriṃ.",
      "english": "",
      "sinhala": "",
      "paliTitle": ""
    },
    {
      "number": 107,
      "pali": "‘‘Sannipātaṃ ahaṃ gantvā, ekaṃ pattaṃ gahesahaṃ; Pūrayitvāna taṃ pattaṃ, bhikkhusaṅghassadāsahaṃ.",
      "english": "",
      "sinhala": "",
      "paliTitle": ""
    },
    {
      "number": 108,
      "pali": "‘‘Yottha therataro bhikkhu, niyyādesi mamaṃ tadā; Iminā pattapūrena, labhassu vipulaṃ sukhaṃ.",
      "english": "",
      "sinhala": "",
      "paliTitle": ""
    },
    {
      "number": 109,
      "pali": "‘‘Duve sampattiyo bhutvā, sukkamūlena codito; Pacchime vattamānamhi, kilese jhāpayissati.",
      "english": "",
      "sinhala": "",
      "paliTitle": ""
    },
    {
      "number": 110,
      "pali": "‘‘Tattha cittaṃ pasādetvā, tāvatiṃsamagacchahaṃ; Tattha bhutvā pivitvā ca, labhāmi vipulaṃ sukhaṃ.",
      "english": "",
      "sinhala": "",
      "paliTitle": ""
    },
    {
      "number": 111,
      "pali": "‘‘Maṇḍape rukkhamūle vā, pubbakammaṃ anussariṃ; Annapānābhivasso me, abhivassati tāvade.",
      "english": "",
      "sinhala": "",
      "paliTitle": ""
    },
    {
      "number": 112,
      "pali": "‘‘Idaṃ pacchimakaṃ mayhaṃ, carimo vattate bhavo; Idhāpi annapānaṃ me, vassate sabbakālikaṃ.",
      "english": "",
      "sinhala": "",
      "paliTitle": ""
    },
    {
      "number": 113,
      "pali": "‘‘Teneva madhudānena [maṃsadānena (sī. pī.)], sandhāvitvā bhave ahaṃ; Sabbāsave pariññāya, viharāmi anāsavo.",
      "english": "",
      "sinhala": "",
      "paliTitle": ""
    },
    {
      "number": 114,
      "pali": "‘‘Ekanavutito kappe, yaṃ dānamadadiṃ tadā; Duggatiṃ nābhijānāmi, madhudānassidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 115,
      "pali": "‘‘Kilesā jhāpitā mayhaṃ…pe… viharāmi anāsavo.",
      "english": "",
      "sinhala": "",
      "paliTitle": ""
    },
    {
      "number": 116,
      "pali": "‘‘Svāgataṃ vata me āsi…pe… kataṃ buddhassa sāsanaṃ.",
      "english": "",
      "sinhala": "",
      "paliTitle": ""
    },
    {
      "number": 117,
      "pali": "‘‘Paṭisambhidā catasso…pe… kataṃ buddhassa sāsanaṃ’’. Itthaṃ sudaṃ āyasmā madhumaṃsadāyako thero imā gāthāyo abhāsitthāti. Madhumaṃsadāyakattherassāpadānaṃ catutthaṃ.",
      "english": "",
      "sinhala": "",
      "paliTitle": ""
    },
    {
      "number": 5,
      "pali": "Nāgapallavattheraapadānaṃ",
      "english": "",
      "sinhala": "",
      "paliTitle": ""
    },
    {
      "number": 118,
      "pali": "‘‘Nagare bandhumatiyā, rājuyyāne vasāmahaṃ; Mama assamasāmantā, nisīdi lokanāyako.",
      "english": "",
      "sinhala": "",
      "paliTitle": ""
    },
    {
      "number": 119,
      "pali": "‘‘Nāgapallavamādāya, buddhassa abhiropayiṃ; Pasannacitto sumano, sugataṃ abhivādayiṃ.",
      "english": "",
      "sinhala": "",
      "paliTitle": ""
    },
    {
      "number": 120,
      "pali": "‘‘Ekanavutito kappe, yaṃ pallavamapūjayiṃ; Duggatiṃ nābhijānāmi, buddhapūjāyidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 121,
      "pali": "‘‘Kilesā jhāpitā mayhaṃ…pe… viharāmi anāsavo.",
      "english": "",
      "sinhala": "",
      "paliTitle": ""
    },
    {
      "number": 122,
      "pali": "‘‘Svāgataṃ vata me āsi…pe… kataṃ buddhassa sāsanaṃ.",
      "english": "",
      "sinhala": "",
      "paliTitle": ""
    },
    {
      "number": 123,
      "pali": "‘‘Paṭisambhidā catasso…pe… kataṃ buddhassa sāsanaṃ’’. Itthaṃ sudaṃ āyasmā nāgapallavo thero imā gāthāyo abhāsitthāti. Nāgapallavattherassāpadānaṃ pañcamaṃ.",
      "english": "",
      "sinhala": "",
      "paliTitle": ""
    },
    {
      "number": 6,
      "pali": "Ekadīpiyattheraapadānaṃ",
      "english": "",
      "sinhala": "",
      "paliTitle": ""
    },
    {
      "number": 124,
      "pali": "‘‘Parinibbute sugate, siddhatthe lokanāyake; Sadevamānusā sabbe, pūjenti dvipaduttamaṃ.",
      "english": "",
      "sinhala": "",
      "paliTitle": ""
    },
    {
      "number": 125,
      "pali": "‘‘Āropite ca citake, siddhatthe lokanāyake; Yathāsakena thāmena, citaṃ pūjenti satthuno.",
      "english": "",
      "sinhala": "",
      "paliTitle": ""
    },
    {
      "number": 126,
      "pali": "‘‘Avidūre citakassa, dīpaṃ ujjālayiṃ ahaṃ; Yāva udeti sūriyo, dīpaṃ me tāva ujjali.",
      "english": "",
      "sinhala": "",
      "paliTitle": ""
    },
    {
      "number": 127,
      "pali": "‘‘Tena kammena sukatena, cetanāpaṇidhīhi ca; Jahitvā mānusaṃ dehaṃ, tāvatiṃsamagacchahaṃ.",
      "english": "",
      "sinhala": "",
      "paliTitle": ""
    },
    {
      "number": 128,
      "pali": "‘‘Tattha me sukataṃ byamhaṃ, ekadīpīti ñāyati; Dīpasatasahassāni, byamhe pajjalare mama.",
      "english": "",
      "sinhala": "",
      "paliTitle": ""
    },
    {
      "number": 129,
      "pali": "‘‘Udayantova sūriyo, deho me jotate sadā; Sappabhāhi sarīrassa, āloko hoti me sadā.",
      "english": "",
      "sinhala": "",
      "paliTitle": ""
    },
    {
      "number": 130,
      "pali": "‘‘Tirokuṭṭaṃ [tirokuḍḍaṃ (sī. syā. ka.)] tiroselaṃ, samatiggayha [sabbatthapi evameva dissati] pabbataṃ; Samantā yojanasataṃ, passāmi cakkhunā ahaṃ.",
      "english": "",
      "sinhala": "",
      "paliTitle": ""
    },
    {
      "number": 131,
      "pali": "‘‘Sattasattatikkhattuñca, devaloke ramiṃ ahaṃ; Ekatiṃsatikkhattuñca, devarajjamakārayiṃ.",
      "english": "",
      "sinhala": "",
      "paliTitle": ""
    },
    {
      "number": 132,
      "pali": "‘‘Aṭṭhavīsatikkhattuñca, cakkavattī ahosahaṃ; Padesarajjaṃ vipulaṃ, gaṇanāto asaṅkhiyaṃ.",
      "english": "",
      "sinhala": "",
      "paliTitle": ""
    },
    {
      "number": 133,
      "pali": "‘‘Devalokā cavitvāna, nibbattiṃ mātukucchiyaṃ; Mātukucchigatassāpi, akkhi me na nimīlati.",
      "english": "",
      "sinhala": "",
      "paliTitle": ""
    },
    {
      "number": 134,
      "pali": "‘‘Jātiyā catuvassohaṃ, pabbajiṃ anagāriyaṃ; Aḍḍhamāse asampatte, arahattamapāpuṇiṃ.",
      "english": "",
      "sinhala": "",
      "paliTitle": ""
    },
    {
      "number": 135,
      "pali": "‘‘Dibbacakkhuṃ visodhesiṃ, bhavā sabbe samūhatā; Sabbe kilesā sañchinnā, ekadīpassidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 136,
      "pali": "‘‘Tirokuṭṭaṃ tiroselaṃ, pabbatañcāpi kevalaṃ; Samatikkamma [sabbatthapī evameva dissati] passāmi, ekadīpassidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 137,
      "pali": "‘‘Visamā me samā honti, andhakāro na vijjati; Nāhaṃ passāmi timiraṃ, ekadīpassidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 138,
      "pali": "‘‘Catunnavutito kappe, yaṃ dīpamadadiṃ tadā; Duggatiṃ nābhijānāmi, ekadīpassidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 139,
      "pali": "‘‘Kilesā jhāpitā mayhaṃ…pe… viharāmi anāsavo.",
      "english": "",
      "sinhala": "",
      "paliTitle": ""
    },
    {
      "number": 140,
      "pali": "‘‘Svāgataṃ vata me āsi…pe… kataṃ buddhassa sāsanaṃ.",
      "english": "",
      "sinhala": "",
      "paliTitle": ""
    },
    {
      "number": 141,
      "pali": "‘‘Paṭisambhidā catasso…pe… kataṃ buddhassa sāsanaṃ’’. Itthaṃ sudaṃ āyasmā ekadīpiyo thero imā gāthāyo abhāsitthāti. Ekadīpiyattherassāpadānaṃ chaṭṭhaṃ.",
      "english": "",
      "sinhala": "",
      "paliTitle": ""
    },
    {
      "number": 7,
      "pali": "Ucchaṅgapupphiyattheraapadānaṃ",
      "english": "",
      "sinhala": "",
      "paliTitle": ""
    },
    {
      "number": 142,
      "pali": "‘‘Nagare bandhumatiyā, ahosiṃ māliko tadā; Ucchaṅgaṃ pūrayitvāna, agamaṃ antarāpaṇaṃ.",
      "english": "",
      "sinhala": "",
      "paliTitle": ""
    },
    {
      "number": 143,
      "pali": "‘‘Bhagavā tamhi samaye, bhikkhusaṅghapurakkhato; Mahatā ānubhāvena, niyyāti lokanāyako.",
      "english": "",
      "sinhala": "",
      "paliTitle": ""
    },
    {
      "number": 144,
      "pali": "‘‘Disvāna lokapajjotaṃ, vipassiṃ lokatāraṇaṃ; Pupphaṃ paggayha ucchaṅgā, buddhaseṭṭhaṃ apūjayiṃ.",
      "english": "",
      "sinhala": "",
      "paliTitle": ""
    },
    {
      "number": 145,
      "pali": "‘‘Ekanavutito kappe, yaṃ pupphamabhipūjayiṃ; Duggatiṃ nābhijānāmi, buddhapūjāyidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 146,
      "pali": "‘‘Kilesā jhāpitā mayhaṃ…pe… viharāmi anāsavo.",
      "english": "",
      "sinhala": "",
      "paliTitle": ""
    },
    {
      "number": 147,
      "pali": "‘‘Svāgataṃ vata me āsi…pe… kataṃ buddhassa sāsanaṃ.",
      "english": "",
      "sinhala": "",
      "paliTitle": ""
    },
    {
      "number": 148,
      "pali": "‘‘Paṭisambhidā catasso…pe… kataṃ buddhassa sāsanaṃ’’. Itthaṃ sudaṃ āyasmā ucchaṅgapupphiyo thero imā gāthāyo abhāsitthāti. Ucchaṅgapupphiyattherassāpadānaṃ sattamaṃ.",
      "english": "",
      "sinhala": "",
      "paliTitle": ""
    },
    {
      "number": 8,
      "pali": "Yāgudāyakattheraapadānaṃ",
      "english": "",
      "sinhala": "",
      "paliTitle": ""
    },
    {
      "number": 149,
      "pali": "‘‘Atithiṃ [atītaṃ (ka.)] me gahetvāna, agacchiṃ gāmakaṃ tadā; Sampuṇṇanadikaṃ disvā, saṅghārāmaṃ upāgamiṃ.",
      "english": "",
      "sinhala": "",
      "paliTitle": ""
    },
    {
      "number": 150,
      "pali": "‘‘Āraññakā dhutadharā, jhāyino lūkhacīvarā; Vivekābhiratā dhīrā, saṅghārāme vasanti te.",
      "english": "",
      "sinhala": "",
      "paliTitle": ""
    },
    {
      "number": 151,
      "pali": "‘‘Gati tesaṃ upacchinnā, suvimuttāna tādinaṃ; Piṇḍāya te na gacchanti, oruddhanaditāya hi [oruddhanadikāyatiṃ (syā.)].",
      "english": "",
      "sinhala": "",
      "paliTitle": ""
    },
    {
      "number": 152,
      "pali": "‘‘Pasannacitto sumano, vedajāto katañjalī; Taṇḍulaṃ me gahetvāna, yāgudānaṃ adāsahaṃ.",
      "english": "",
      "sinhala": "",
      "paliTitle": ""
    },
    {
      "number": 153,
      "pali": "‘‘Pañcannaṃ yāguṃ datvāna, pasanno sehi pāṇibhi; Sakakammābhiraddhohaṃ, tāvatiṃsamagacchahaṃ.",
      "english": "",
      "sinhala": "",
      "paliTitle": ""
    },
    {
      "number": 154,
      "pali": "‘‘Maṇimayañca me byamhaṃ, nibbatti tidase gaṇe; Nārīgaṇehi sahito, modāmi byamhamuttame.",
      "english": "",
      "sinhala": "",
      "paliTitle": ""
    },
    {
      "number": 155,
      "pali": "‘‘Tettiṃsakkhattuṃ devindo, devarajjamakārayiṃ; Tiṃsakkhattuṃ cakkavattī, mahārajjamakārayiṃ.",
      "english": "",
      "sinhala": "",
      "paliTitle": ""
    },
    {
      "number": 156,
      "pali": "‘‘Padesarajjaṃ vipulaṃ, gaṇanāto asaṅkhiyaṃ; Devaloke manusse vā, anubhotvā sayaṃ [yasaṃ (syā.)] ahaṃ.",
      "english": "",
      "sinhala": "",
      "paliTitle": ""
    },
    {
      "number": 157,
      "pali": "‘‘Pacchime bhave sampatte, pabbajiṃ anagāriyaṃ; Saha oropite kese, sabbaṃ sampaṭivijjhahaṃ.",
      "english": "",
      "sinhala": "",
      "paliTitle": ""
    },
    {
      "number": 158,
      "pali": "‘‘Khayato vayato cāpi, sammasanto kaḷevaraṃ; Pure sikkhāpadādānā, arahattamapāpuṇiṃ.",
      "english": "",
      "sinhala": "",
      "paliTitle": ""
    },
    {
      "number": 159,
      "pali": "‘‘Sudinnaṃ me dānavaraṃ, vāṇijjaṃ sampayojitaṃ; Teneva yāgudānena, pattomhi acalaṃ padaṃ.",
      "english": "",
      "sinhala": "",
      "paliTitle": ""
    },
    {
      "number": 160,
      "pali": "‘‘Sokaṃ pariddavaṃ byādhiṃ, darathaṃ cittatāpanaṃ; Nābhijānāmi uppannaṃ, yāgudānassidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 161,
      "pali": "‘‘Yāguṃ saṅghassa datvāna, puññakkhette anuttare; Pañcānisaṃse anubhomi, aho yāgusuyiṭṭhatā.",
      "english": "",
      "sinhala": "",
      "paliTitle": ""
    },
    {
      "number": 162,
      "pali": "‘‘Abyādhitā rūpavatā, khippaṃ dhammanisantitā [nibujjhitā (syā.)]; Lābhitā annapānassa, āyu pañcamakaṃ mama.",
      "english": "",
      "sinhala": "",
      "paliTitle": ""
    },
    {
      "number": 163,
      "pali": "‘‘Yo koci vedaṃ janayaṃ, saṅghe yāguṃ dadeyya so; Imāni pañca ṭhānāni, paṭigaṇheyya paṇḍito.",
      "english": "",
      "sinhala": "",
      "paliTitle": ""
    },
    {
      "number": 164,
      "pali": "‘‘Karaṇīyaṃ kataṃ sabbaṃ, bhavā ugghāṭitā mayā; Sabbāsavā parikkhīṇā, natthi dāni punabbhavo.",
      "english": "",
      "sinhala": "",
      "paliTitle": ""
    },
    {
      "number": 165,
      "pali": "‘‘So ahaṃ vicarissāmi, gāmā gāmaṃ purā puraṃ; Namassamāno sambuddhaṃ, dhammassa ca sudhammataṃ.",
      "english": "",
      "sinhala": "",
      "paliTitle": ""
    },
    {
      "number": 166,
      "pali": "‘‘Tiṃsakappasahassamhi, yaṃ dānamadadiṃ tadā; Duggatiṃ nābhijānāmi, yāgudānassidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 167,
      "pali": "‘‘Kilesā jhāpitā mayhaṃ…pe… viharāmi anāsavo.",
      "english": "",
      "sinhala": "",
      "paliTitle": ""
    },
    {
      "number": 168,
      "pali": "‘‘Svāgataṃ vata me āsi…pe… kataṃ buddhassa sāsanaṃ.",
      "english": "",
      "sinhala": "",
      "paliTitle": ""
    },
    {
      "number": 169,
      "pali": "‘‘Paṭisambhidā catasso…pe… kataṃ buddhassa sāsanaṃ’’. Itthaṃ sudaṃ āyasmā yāgudāyako thero imā gāthāyo abhāsitthāti. Yāgudāyakattherassāpadānaṃ aṭṭhamaṃ.",
      "english": "",
      "sinhala": "",
      "paliTitle": ""
    },
    {
      "number": 9,
      "pali": "Patthodanadāyakattheraapadānaṃ",
      "english": "",
      "sinhala": "",
      "paliTitle": ""
    },
    {
      "number": 170,
      "pali": "‘‘Vanacārī pure āsiṃ, satataṃ vanakammiko; Patthodanaṃ gahetvāna, kammantaṃ agamāsahaṃ.",
      "english": "",
      "sinhala": "",
      "paliTitle": ""
    },
    {
      "number": 171,
      "pali": "‘‘Tatthaddasāsiṃ sambuddhaṃ, sayambhuṃ aparājitaṃ; Vanā piṇḍāya nikkhantaṃ, disvā cittaṃ pasādayiṃ.",
      "english": "",
      "sinhala": "",
      "paliTitle": ""
    },
    {
      "number": 172,
      "pali": "‘‘Parakammāyane [vayakammāyane (ka.)] yutto, puññañca me na vijjati; Ayaṃ patthodano atthi, bhojayissāmahaṃ [bhojayissāmi maṃ (syā.)] muniṃ.",
      "english": "",
      "sinhala": "",
      "paliTitle": ""
    },
    {
      "number": 173,
      "pali": "‘‘Patthodanaṃ gahetvāna, sayambhussa adāsahaṃ; Mama nijjhāyamānassa, paribhuñji tadā muni.",
      "english": "",
      "sinhala": "",
      "paliTitle": ""
    },
    {
      "number": 174,
      "pali": "‘‘Tena kammena sukatena, cetanāpaṇidhīhi ca; Jahitvā mānusaṃ dehaṃ, tāvatiṃsamagacchahaṃ.",
      "english": "",
      "sinhala": "",
      "paliTitle": ""
    },
    {
      "number": 175,
      "pali": "‘‘Chattiṃsakkhattuṃ devindo, devarajjamakārayiṃ; Tettiṃsakkhattuṃ rājā ca, cakkavattī ahosahaṃ.",
      "english": "",
      "sinhala": "",
      "paliTitle": ""
    },
    {
      "number": 176,
      "pali": "‘‘Padesarajjaṃ vipulaṃ, gaṇanāto asaṅkhiyaṃ; Sukhito yasavā homi, patthodanassidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 177,
      "pali": "‘‘Bhavābhave saṃsaranto, labhāmi amitaṃ dhanaṃ; Bhoge me ūnatā natthi, patthodanassidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 178,
      "pali": "‘‘Nadīsotapaṭibhāgā, bhogā nibbattare mama; Parimetuṃ na sakkomi, patthodanassidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 179,
      "pali": "‘‘Imaṃ khāda imaṃ bhuñja, imamhi sayane saya; Tenāhaṃ sukhito homi, patthodanassidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 180,
      "pali": "‘‘Catunnavutito kappe, yaṃ dānamadadiṃ tadā; Duggatiṃ nābhijānāmi, patthodanassidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 181,
      "pali": "‘‘Kilesā jhāpitā mayhaṃ…pe… viharāmi anāsavo.",
      "english": "",
      "sinhala": "",
      "paliTitle": ""
    },
    {
      "number": 182,
      "pali": "‘‘Svāgataṃ vata me āsi…pe… kataṃ buddhassa sāsanaṃ.",
      "english": "",
      "sinhala": "",
      "paliTitle": ""
    },
    {
      "number": 183,
      "pali": "‘‘Paṭisambhidā catasso…pe… kataṃ buddhassa sāsanaṃ’’. Itthaṃ sudaṃ āyasmā patthodanadāyako thero imā gāthāyo abhāsitthāti. Patthodanadāyakattherassāpadānaṃ navamaṃ.",
      "english": "",
      "sinhala": "",
      "paliTitle": ""
    },
    {
      "number": 10,
      "pali": "Mañcadāyakattheraapadānaṃ",
      "english": "",
      "sinhala": "",
      "paliTitle": ""
    },
    {
      "number": 184,
      "pali": "‘‘Parinibbute kāruṇike, siddhatthe lokanāyake; Vitthārike pāvacane, devamānusasakkate.",
      "english": "",
      "sinhala": "",
      "paliTitle": ""
    },
    {
      "number": 185,
      "pali": "‘‘Caṇḍālo āsahaṃ tattha, āsandipīṭhakārako; Tena kammena jīvāmi, tena posemi dārake.",
      "english": "",
      "sinhala": "",
      "paliTitle": ""
    },
    {
      "number": 186,
      "pali": "‘‘Āsandiṃ sukataṃ katvā, pasanno sehi pāṇibhi; Sayamevupagantvāna, bhikkhusaṅghassadāsahaṃ.",
      "english": "",
      "sinhala": "",
      "paliTitle": ""
    },
    {
      "number": 187,
      "pali": "‘‘Tena kammena sukatena, cetanāpaṇidhīhi ca; Jahitvā mānusaṃ dehaṃ, tāvatiṃsamagacchahaṃ.",
      "english": "",
      "sinhala": "",
      "paliTitle": ""
    },
    {
      "number": 188,
      "pali": "‘‘Devalokagato santo, modāmi tidase gaṇe; Sayanāni mahagghāni, nibbattanti yadicchakaṃ.",
      "english": "",
      "sinhala": "",
      "paliTitle": ""
    },
    {
      "number": 189,
      "pali": "‘‘Paññāsakkhattuṃ devindo, devarajjamakārayiṃ; Asītikkhattuṃ rājā ca, cakkavattī ahosahaṃ.",
      "english": "",
      "sinhala": "",
      "paliTitle": ""
    },
    {
      "number": 190,
      "pali": "‘‘Padesarajjaṃ vipulaṃ, gaṇanāto asaṅkhiyaṃ; Sukhito yasavā homi, mañcadānassidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 191,
      "pali": "‘‘Devalokā cavitvāna, emi ce mānusaṃ bhavaṃ; Mahārahā susayanā, sayameva bhavanti me.",
      "english": "",
      "sinhala": "",
      "paliTitle": ""
    },
    {
      "number": 192,
      "pali": "‘‘Ayaṃ pacchimako mayhaṃ, carimo vattate bhavo; Ajjāpi sayane kāle [sayanakāle (syā.)], sayanaṃ upatiṭṭhati.",
      "english": "",
      "sinhala": "",
      "paliTitle": ""
    },
    {
      "number": 193,
      "pali": "‘‘Catunnavutito kappe, yaṃ dānamadadiṃ tadā; Duggatiṃ nābhijānāmi, mañcadānassidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 194,
      "pali": "‘‘Kilesā jhāpitā mayhaṃ…pe… viharāmi anāsavo.",
      "english": "",
      "sinhala": "",
      "paliTitle": ""
    },
    {
      "number": 195,
      "pali": "‘‘Svāgataṃ vata me āsi…pe… kataṃ buddhassa sāsanaṃ.",
      "english": "",
      "sinhala": "",
      "paliTitle": ""
    },
    {
      "number": 196,
      "pali": "‘‘Paṭisambhidā catasso…pe… kataṃ buddhassa sāsanaṃ’’. Itthaṃ sudaṃ āyasmā mañcadāyako thero imā gāthāyo Abhāsitthāti. Mañcadāyakattherassāpadānaṃ dasamaṃ. Bhaddālivaggo bācattālīsamo. Tassuddānaṃ – Bhaddālī ekachatto ca, tiṇasūlo ca maṃsado; Nāgapallaviko dīpī, ucchaṅgi yāgudāyako. Patthodanī mañcadado, gāthāyo gaṇitā ciha; Dvesatāni ca gāthānaṃ, gāthā cekā taduttari.",
      "english": "",
      "sinhala": "",
      "paliTitle": ""
    }
  ],
  "footer": {
    "pali": "",
    "english": "",
    "sinhala": ""
  }
}