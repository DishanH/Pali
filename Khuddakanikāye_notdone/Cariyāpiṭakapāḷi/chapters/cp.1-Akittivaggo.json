{
  "id": "cp.1",
  "title": {
    "pali": "Akittivaggo",
    "english": "",
    "sinhala": ""
  },
  "sections": [
    {
      "number": 1,
      "pali": "‘‘Kappe ca satasahasse, caturo ca asaṅkhiye; Etthantare yaṃ caritaṃ, sabbaṃ taṃ bodhipācanaṃ.",
      "english": "",
      "sinhala": "",
      "paliTitle": "Akitticariyā"
    },
    {
      "number": 2,
      "pali": "‘‘Atītakappe caritaṃ, ṭhapayitvā bhavābhave; Imamhi kappe caritaṃ, pavakkhissaṃ suṇohi me.",
      "english": "",
      "sinhala": "",
      "paliTitle": ""
    },
    {
      "number": 3,
      "pali": "‘‘Yadā ahaṃ brahāraññe, suññe vipinakānane; Ajjhogāhetvā [ajjhogahetvā (sī. syā.)] viharāmi, akitti nāma tāpaso.",
      "english": "",
      "sinhala": "",
      "paliTitle": ""
    },
    {
      "number": 4,
      "pali": "‘‘Tadā maṃ tapatejena, santatto tidivābhibhū; Dhārento brāhmaṇavaṇṇaṃ, bhikkhāya maṃ upāgami.",
      "english": "",
      "sinhala": "",
      "paliTitle": ""
    },
    {
      "number": 5,
      "pali": "‘‘Pavanā ābhataṃ paṇṇaṃ, atelañca aloṇikaṃ; Mama dvāre ṭhitaṃ disvā, sakaṭāhena ākiriṃ.",
      "english": "",
      "sinhala": "",
      "paliTitle": ""
    },
    {
      "number": 6,
      "pali": "‘‘Tassa datvānahaṃ paṇṇaṃ, nikkujjitvāna bhājanaṃ; Punesanaṃ jahitvāna, pāvisiṃ paṇṇasālakaṃ.",
      "english": "",
      "sinhala": "",
      "paliTitle": ""
    },
    {
      "number": 7,
      "pali": "‘‘Dutiyampi tatiyampi, upagañchi mamantikaṃ; Akampito anolaggo, evamevamadāsahaṃ.",
      "english": "",
      "sinhala": "",
      "paliTitle": ""
    },
    {
      "number": 8,
      "pali": "‘‘Na me tappaccayā atthi, sarīrasmiṃ vivaṇṇiyaṃ; Pītisukhena ratiyā, vītināmemi taṃ divaṃ.",
      "english": "",
      "sinhala": "",
      "paliTitle": ""
    },
    {
      "number": 9,
      "pali": "‘‘Yadi māsampi dvemāsaṃ, dakkhiṇeyyaṃ varaṃ labhe; Akampito anolīno, dadeyyaṃ dānamuttamaṃ.",
      "english": "",
      "sinhala": "",
      "paliTitle": ""
    },
    {
      "number": 10,
      "pali": "‘‘Na tassa dānaṃ dadamāno, yasaṃ lābhañca patthayiṃ; Sabbaññutaṃ patthayāno, tāni kammāni ācari’’nti. Akitticariyaṃ paṭhamaṃ.",
      "english": "",
      "sinhala": "",
      "paliTitle": ""
    },
    {
      "number": 11,
      "pali": "‘‘Punāparaṃ yadā homi, brāhmaṇo saṅkhasavhayo; Mahāsamuddaṃ taritukāmo, upagacchāmi paṭṭanaṃ.",
      "english": "",
      "sinhala": "",
      "paliTitle": "Saṅkhacariyā"
    },
    {
      "number": 12,
      "pali": "‘‘Tatthaddasaṃ paṭipathe, sayambhuṃ aparājitaṃ; Kantāraddhānaṃ paṭipannaṃ [kantāraddhānapaṭipannaṃ (sī. syā.)], tattāya kaṭhinabhūmiyā.",
      "english": "",
      "sinhala": "",
      "paliTitle": ""
    },
    {
      "number": 13,
      "pali": "‘‘Tamahaṃ paṭipathe disvā, imamatthaṃ vicintayiṃ; ‘Idaṃ khettaṃ anuppattaṃ, puññakāmassa jantuno.",
      "english": "",
      "sinhala": "",
      "paliTitle": ""
    },
    {
      "number": 14,
      "pali": "‘‘‘Yathā kassako puriso, khettaṃ disvā mahāgamaṃ; Tattha bījaṃ na ropeti, na so dhaññena atthiko.",
      "english": "",
      "sinhala": "",
      "paliTitle": ""
    },
    {
      "number": 15,
      "pali": "‘‘‘Evamevāhaṃ puññakāmo, disvā khettavaruttamaṃ; Yadi tattha kāraṃ na karomi, nāhaṃ puññena atthiko.",
      "english": "",
      "sinhala": "",
      "paliTitle": ""
    },
    {
      "number": 16,
      "pali": "‘‘‘Yathā amacco muddikāmo, rañño antepure jane; Na deti tesaṃ dhanadhaññaṃ, muddito parihāyati.",
      "english": "",
      "sinhala": "",
      "paliTitle": ""
    },
    {
      "number": 17,
      "pali": "‘‘‘Evamevāhaṃ puññakāmo, vipulaṃ disvāna dakkhiṇaṃ; Yadi tassa dānaṃ na dadāmi, parihāyissāmi puññato’.",
      "english": "",
      "sinhala": "",
      "paliTitle": ""
    },
    {
      "number": 18,
      "pali": "‘‘Evāhaṃ cintayitvāna, orohitvā upāhanā; Tassa pādāni vanditvā, adāsiṃ chattupāhanaṃ.",
      "english": "",
      "sinhala": "",
      "paliTitle": ""
    },
    {
      "number": 19,
      "pali": "‘‘Tenevāhaṃ sataguṇato, sukhumālo sukhedhito; Api ca dānaṃ paripūrento, evaṃ tassa adāsaha’’nti. Saṅkhacariyaṃ dutiyaṃ.",
      "english": "",
      "sinhala": "",
      "paliTitle": ""
    },
    {
      "number": 20,
      "pali": "‘‘Punāparaṃ yadā homi, indapatthe [indapatte (sī. ka.)] puruttame; Rājā dhanañcayo nāma, kusale dasahupāgato.",
      "english": "",
      "sinhala": "",
      "paliTitle": "Kururājacariyā"
    },
    {
      "number": 21,
      "pali": "‘‘Kaliṅgaraṭṭhavisayā, brāhmaṇā upagañchu maṃ; Āyācuṃ maṃ hatthināgaṃ, dhaññaṃ maṅgalasammataṃ.",
      "english": "",
      "sinhala": "",
      "paliTitle": ""
    },
    {
      "number": 22,
      "pali": "‘‘‘Avuṭṭhiko janapado, dubbhikkho chātako mahā; Dadāhi pavaraṃ nāgaṃ, nīlaṃ añjanasavhayaṃ.",
      "english": "",
      "sinhala": "",
      "paliTitle": ""
    },
    {
      "number": 23,
      "pali": "‘‘‘Na me yācakamanuppatte, paṭikkhepo anucchavo; Mā me bhijji samādānaṃ, dassāmi vipulaṃ gajaṃ’.",
      "english": "",
      "sinhala": "",
      "paliTitle": ""
    },
    {
      "number": 24,
      "pali": "‘‘Nāgaṃ gahetvā soṇḍāya, bhiṅgāre [bhiṅkāre (sī.)] ratanāmaye; Jalaṃ hatthe ākiritvā, brāhmaṇānaṃ adaṃ gajaṃ.",
      "english": "",
      "sinhala": "",
      "paliTitle": ""
    },
    {
      "number": 25,
      "pali": "‘‘Tassa nāge padinnamhi, amaccā etadabravuṃ; ‘Kiṃ nu tuyhaṃ varaṃ nāgaṃ, yācakānaṃ padassasi.",
      "english": "",
      "sinhala": "",
      "paliTitle": ""
    },
    {
      "number": 26,
      "pali": "‘‘‘Dhaññaṃ maṅgalasampannaṃ, saṅgāmavijayuttamaṃ; Tasmiṃ nāge padinnamhi, kiṃ te rajjaṃ karissati.",
      "english": "",
      "sinhala": "",
      "paliTitle": ""
    },
    {
      "number": 27,
      "pali": "‘‘‘Rajjampi me dade sabbaṃ, sarīraṃ dajjamattano; Sabbaññutaṃ piyaṃ mayhaṃ, tasmā nāgaṃ adāsaha’’’nti. Kururājacariyaṃ tatiyaṃ.",
      "english": "",
      "sinhala": "",
      "paliTitle": ""
    },
    {
      "number": 28,
      "pali": "‘‘Kusāvatimhi nagare, yadā āsiṃ mahīpati; Mahāsudassano nāma, cakkavattī mahabbalo.",
      "english": "",
      "sinhala": "",
      "paliTitle": "Mahāsudassanacariyā"
    },
    {
      "number": 29,
      "pali": "‘‘Tatthāhaṃ divase tikkhattuṃ, ghosāpemi tahiṃ tahiṃ; ‘Ko kiṃ icchati pattheti, kassa kiṃ dīyatū dhanaṃ.",
      "english": "",
      "sinhala": "",
      "paliTitle": ""
    },
    {
      "number": 30,
      "pali": "‘‘‘Ko chātako ko tasito, ko mālaṃ ko vilepanaṃ; Nānārattāni vatthāni, ko naggo paridahissati.",
      "english": "",
      "sinhala": "",
      "paliTitle": ""
    },
    {
      "number": 31,
      "pali": "‘‘‘Ko pathe chattamādeti, kopāhanā mudū subhā’; Iti sāyañca pāto ca, ghosāpemi tahiṃ tahiṃ.",
      "english": "",
      "sinhala": "",
      "paliTitle": ""
    },
    {
      "number": 32,
      "pali": "‘‘Na taṃ dasasu ṭhānesu, napi ṭhānasatesu vā; Anekasataṭhānesu, paṭiyattaṃ yācake dhanaṃ.",
      "english": "",
      "sinhala": "",
      "paliTitle": ""
    },
    {
      "number": 33,
      "pali": "‘‘Divā vā yadi vā rattiṃ, yadi eti vanibbako; Laddhā yadicchakaṃ bhogaṃ, pūrahatthova gacchati.",
      "english": "",
      "sinhala": "",
      "paliTitle": ""
    },
    {
      "number": 34,
      "pali": "‘‘Evarūpaṃ mahādānaṃ, adāsiṃ yāvajīvikaṃ; Napāhaṃ dessaṃ dhanaṃ dammi, napi natthi nicayo mayi.",
      "english": "",
      "sinhala": "",
      "paliTitle": ""
    },
    {
      "number": 35,
      "pali": "‘‘Yathāpi āturo nāma, rogato parimuttiyā; Dhanena vejjaṃ tappetvā, rogato parimuccati.",
      "english": "",
      "sinhala": "",
      "paliTitle": ""
    },
    {
      "number": 36,
      "pali": "‘‘Tathevāhaṃ jānamāno, paripūretumasesato; Ūnamanaṃ pūrayituṃ, demi dānaṃ vanibbake; Nirālayo apaccāso, sambodhimanupattiyā’’ti. Mahāsudassanacariyaṃ catutthaṃ.",
      "english": "",
      "sinhala": "",
      "paliTitle": ""
    },
    {
      "number": 37,
      "pali": "‘‘Punāparaṃ yadā homi, sattarājapurohito; Pūjito naradevehi, mahāgovindabrāhmaṇo.",
      "english": "",
      "sinhala": "",
      "paliTitle": "Mahāgovindacariyā"
    },
    {
      "number": 38,
      "pali": "‘‘Tadāhaṃ sattarajjesu, yaṃ me āsi upāyanaṃ; Tena demi mahādānaṃ, akkhobbhaṃ [akkhobhaṃ (syā. kaṃ.)] sāgarūpamaṃ.",
      "english": "",
      "sinhala": "",
      "paliTitle": ""
    },
    {
      "number": 39,
      "pali": "‘‘Na me dessaṃ dhanaṃ dhaññaṃ, napi natthi nicayo mayi; Sabbaññutaṃ piyaṃ mayhaṃ, tasmā demi varaṃ dhana’’nti. Mahāgovindacariyaṃ pañcamaṃ.",
      "english": "",
      "sinhala": "",
      "paliTitle": ""
    },
    {
      "number": 40,
      "pali": "‘‘Punāparaṃ yadā homi, mithilāyaṃ puruttame; Nimi nāma mahārājā, paṇḍito kusalatthiko.",
      "english": "",
      "sinhala": "",
      "paliTitle": "Nimirājacariyā"
    },
    {
      "number": 41,
      "pali": "‘‘Tadāhaṃ māpayitvāna, catussālaṃ catummukhaṃ; Tattha dānaṃ pavattesiṃ, migapakkhinarādinaṃ.",
      "english": "",
      "sinhala": "",
      "paliTitle": ""
    },
    {
      "number": 42,
      "pali": "‘‘Acchādanañca sayanaṃ, annaṃ pānañca bhojanaṃ; Abbocchinnaṃ karitvāna, mahādānaṃ pavattayiṃ.",
      "english": "",
      "sinhala": "",
      "paliTitle": ""
    },
    {
      "number": 43,
      "pali": "‘‘Yathāpi sevako sāmiṃ, dhanahetumupāgato; Kāyena vācā manasā, ārādhanīyamesati.",
      "english": "",
      "sinhala": "",
      "paliTitle": ""
    },
    {
      "number": 44,
      "pali": "‘‘Tathevāhaṃ sabbabhave, pariyesissāmi bodhijaṃ; Dānena satte tappetvā, icchāmi bodhimuttama’’nti. Nimirājacariyaṃ chaṭṭhaṃ.",
      "english": "",
      "sinhala": "",
      "paliTitle": ""
    },
    {
      "number": 45,
      "pali": "‘‘Punāparaṃ yadā homi, ekarājassa atrajo; Nagare pupphavatiyā, kumāro candasavhayo.",
      "english": "",
      "sinhala": "",
      "paliTitle": "Candakumāracariyā"
    },
    {
      "number": 46,
      "pali": "‘‘Tadāhaṃ yajanā mutto, nikkhanto yaññavāṭato; Saṃvegaṃ janayitvāna, mahādānaṃ pavattayiṃ.",
      "english": "",
      "sinhala": "",
      "paliTitle": ""
    },
    {
      "number": 47,
      "pali": "‘‘Nāhaṃ pivāmi khādāmi, napi bhuñjāmi bhojanaṃ; Dakkhiṇeyye adatvāna, api chappañcarattiyo.",
      "english": "",
      "sinhala": "",
      "paliTitle": ""
    },
    {
      "number": 48,
      "pali": "‘‘Yathāpi vāṇijo nāma, katvāna bhaṇḍasañcayaṃ; Yattha lābho mahā hoti, tattha taṃ [tattha naṃ (sī.), tattha (ka.)] harati bhaṇḍakaṃ.",
      "english": "",
      "sinhala": "",
      "paliTitle": ""
    },
    {
      "number": 49,
      "pali": "‘‘Tatheva sakabhuttāpi, pare dinnaṃ mahapphalaṃ; Tasmā parassa dātabbaṃ, satabhāgo bhavissati.",
      "english": "",
      "sinhala": "",
      "paliTitle": ""
    },
    {
      "number": 50,
      "pali": "‘‘Etamatthavasaṃ ñatvā, demi dānaṃ bhavābhave; Na paṭikkamāmi dānato, sambodhimanupattiyā’’ti. Candakumāracariyaṃ sattamaṃ.",
      "english": "",
      "sinhala": "",
      "paliTitle": ""
    },
    {
      "number": 51,
      "pali": "‘‘Ariṭṭhasavhaye nagare, sivināmāsi khattiyo; Nisajja pāsādavare, evaṃ cintesahaṃ tadā.",
      "english": "",
      "sinhala": "",
      "paliTitle": "Sivirājacariyā"
    },
    {
      "number": 52,
      "pali": "‘‘‘Yaṃ kiñci mānusaṃ dānaṃ, adinnaṃ me na vijjati; Yopi yāceyya maṃ cakkhuṃ, dadeyyaṃ avikampito’.",
      "english": "",
      "sinhala": "",
      "paliTitle": ""
    },
    {
      "number": 53,
      "pali": "‘‘Mama saṅkappamaññāya, sakko devānamissaro; Nisinno devaparisāya, idaṃ vacanamabravi.",
      "english": "",
      "sinhala": "",
      "paliTitle": ""
    },
    {
      "number": 54,
      "pali": "‘‘‘Nisajja pāsādavare, sivirājā mahiddhiko; Cintento vividhaṃ dānaṃ, adeyyaṃ so na passati.",
      "english": "",
      "sinhala": "",
      "paliTitle": ""
    },
    {
      "number": 55,
      "pali": "‘‘‘Tathaṃ nu vitathaṃ netaṃ, handa vīmaṃsayāmi taṃ; Muhuttaṃ āgameyyātha, yāva jānāmi taṃ manaṃ’.",
      "english": "",
      "sinhala": "",
      "paliTitle": ""
    },
    {
      "number": 56,
      "pali": "‘‘Pavedhamāno palitasiro, valigatto [valitagatto (sī.)] jarāturo; Andhavaṇṇova hutvāna, rājānaṃ upasaṅkami.",
      "english": "",
      "sinhala": "",
      "paliTitle": ""
    },
    {
      "number": 57,
      "pali": "‘‘So tadā paggahetvāna, vāmaṃ dakkhiṇabāhu ca; Sirasmiṃ añjaliṃ katvā, idaṃ vacanamabravi.",
      "english": "",
      "sinhala": "",
      "paliTitle": ""
    },
    {
      "number": 58,
      "pali": "‘‘‘Yācāmi taṃ mahārāja, dhammika raṭṭhavaḍḍhana; Tava dānaratā kitti, uggatā devamānuse.",
      "english": "",
      "sinhala": "",
      "paliTitle": ""
    },
    {
      "number": 59,
      "pali": "‘‘‘Ubhopi nettā nayanā, andhā upahatā mama; Ekaṃ me nayanaṃ dehi, tvampi ekena yāpaya’.",
      "english": "",
      "sinhala": "",
      "paliTitle": ""
    },
    {
      "number": 60,
      "pali": "‘‘Tassāhaṃ vacanaṃ sutvā, haṭṭho saṃviggamānaso; Katañjalī vedajāto, idaṃ vacanamabraviṃ.",
      "english": "",
      "sinhala": "",
      "paliTitle": ""
    },
    {
      "number": 61,
      "pali": "‘‘‘Idānāhaṃ cintayitvāna, pāsādato idhāgato; Tvaṃ mama cittamaññāya, nettaṃ yācitumāgato.",
      "english": "",
      "sinhala": "",
      "paliTitle": ""
    },
    {
      "number": 62,
      "pali": "‘‘‘Aho me mānasaṃ siddhaṃ, saṅkappo paripūrito; Adinnapubbaṃ dānavaraṃ, ajja dassāmi yācake.",
      "english": "",
      "sinhala": "",
      "paliTitle": ""
    },
    {
      "number": 63,
      "pali": "‘‘‘Ehi sivaka uṭṭhehi, mā dandhayi mā pavedhayi; Ubhopi nayanaṃ dehi, uppāṭetvā vaṇibbake’.",
      "english": "",
      "sinhala": "",
      "paliTitle": ""
    },
    {
      "number": 64,
      "pali": "‘‘Tato so codito mayhaṃ, sivako vacanaṃ karo; Uddharitvāna pādāsi, tālamiñjaṃva yācake.",
      "english": "",
      "sinhala": "",
      "paliTitle": ""
    },
    {
      "number": 65,
      "pali": "‘‘Dadamānassa dentassa, dinnadānassa me sato; Cittassa aññathā natthi, bodhiyāyeva kāraṇā.",
      "english": "",
      "sinhala": "",
      "paliTitle": ""
    },
    {
      "number": 66,
      "pali": "‘‘Na me dessā ubho cakkhū, attā na me na dessiyo; Sabbaññutaṃ piyaṃ mayhaṃ, tasmā cakkhuṃ adāsaha’’nti. Sivirājacariyaṃ aṭṭhamaṃ.",
      "english": "",
      "sinhala": "",
      "paliTitle": ""
    },
    {
      "number": 67,
      "pali": "‘‘Yā me ahosi janikā, phussatī [phusatī (sī.)] nāma khattiyā; Sā atītāsu jātīsu, sakkassa mahesī piyā.",
      "english": "",
      "sinhala": "",
      "paliTitle": "Vessantaracariyā"
    },
    {
      "number": 68,
      "pali": "‘‘Tassā āyukkhayaṃ ñatvā, devindo etadabravi; ‘Dadāmi te dasa vare, varabhadde yadicchasi’.",
      "english": "",
      "sinhala": "",
      "paliTitle": ""
    },
    {
      "number": 69,
      "pali": "‘‘Evaṃ vuttā ca sā devī, sakkaṃ punidamabravi; ‘Kiṃ nu me aparādhatthi, kiṃ nu dessā ahaṃ tava; Rammā cāvesi maṃ ṭhānā, vātova dharaṇīruhaṃ’.",
      "english": "",
      "sinhala": "",
      "paliTitle": ""
    },
    {
      "number": 70,
      "pali": "‘‘Evaṃ vutto ca so sakko, puna tassidamabravi; ‘Na ceva te kataṃ pāpaṃ, na ca me tvaṃsi appiyā.",
      "english": "",
      "sinhala": "",
      "paliTitle": ""
    },
    {
      "number": 71,
      "pali": "‘‘‘Ettakaṃyeva te āyu, cavanakālo bhavissati; Paṭiggaṇha mayā dinne, vare dasa varuttame’.",
      "english": "",
      "sinhala": "",
      "paliTitle": ""
    },
    {
      "number": 72,
      "pali": "‘‘Sakkena sā dinnavarā, tuṭṭhahaṭṭhā pamoditā; Mamaṃ abbhantaraṃ katvā, phussatī dasa vare varī.",
      "english": "",
      "sinhala": "",
      "paliTitle": ""
    },
    {
      "number": 73,
      "pali": "‘‘Tato cutā sā phussatī, khattiye upapajjatha; Jetuttaramhi nagare, sañjayena samāgami.",
      "english": "",
      "sinhala": "",
      "paliTitle": ""
    },
    {
      "number": 74,
      "pali": "‘‘Yadāhaṃ phussatiyā kucchiṃ, okkanto piyamātuyā; Mama tejena me mātā, sadā dānaratā ahu.",
      "english": "",
      "sinhala": "",
      "paliTitle": ""
    },
    {
      "number": 75,
      "pali": "‘‘Adhane āture jiṇṇe, yācake addhike [pathike (ka.)] jane; Samaṇe brāhmaṇe khīṇe, deti dānaṃ akiñcane.",
      "english": "",
      "sinhala": "",
      "paliTitle": ""
    },
    {
      "number": 76,
      "pali": "‘‘Dasa māse dhārayitvāna, karonte puraṃ padakkhiṇaṃ; Vessānaṃ vīthiyā majjhe, janesi phussatī mamaṃ.",
      "english": "",
      "sinhala": "",
      "paliTitle": ""
    },
    {
      "number": 77,
      "pali": "‘‘Na mayhaṃ mattikaṃ nāmaṃ, napi pettikasambhavaṃ; Jātettha vessavīthiyā, tasmā vessantaro ahu.",
      "english": "",
      "sinhala": "",
      "paliTitle": ""
    },
    {
      "number": 78,
      "pali": "‘‘Yadāhaṃ dārako homi, jātiyā aṭṭhavassiko; Tadā nisajja pāsāde, dānaṃ dātuṃ vicintayiṃ.",
      "english": "",
      "sinhala": "",
      "paliTitle": ""
    },
    {
      "number": 79,
      "pali": "‘‘‘Hadayaṃ dadeyyaṃ cakkhuṃ, maṃsampi rudhirampi ca; Dadeyyaṃ kāyaṃ sāvetvā, yadi koci yācaye mamaṃ’.",
      "english": "",
      "sinhala": "",
      "paliTitle": ""
    },
    {
      "number": 80,
      "pali": "‘‘Sabhāvaṃ cintayantassa, akampitamasaṇṭhitaṃ; Akampi tattha pathavī, sineruvanavaṭaṃsakā.",
      "english": "",
      "sinhala": "",
      "paliTitle": ""
    },
    {
      "number": 81,
      "pali": "‘‘Anvaddhamāse pannarase, puṇṇamāse uposathe; Paccayaṃ nāgamāruyha, dānaṃ dātuṃ upāgamiṃ.",
      "english": "",
      "sinhala": "",
      "paliTitle": ""
    },
    {
      "number": 82,
      "pali": "‘‘Kaliṅgaraṭṭhavisayā, brāhmaṇā upagañchu maṃ; Ayācuṃ maṃ hatthināgaṃ, dhaññaṃ maṅgalasammataṃ.",
      "english": "",
      "sinhala": "",
      "paliTitle": ""
    },
    {
      "number": 83,
      "pali": "‘‘Avuṭṭhiko janapado, dubbhikkho chātako mahā; Dadāhi pavaraṃ nāgaṃ, sabbasetaṃ gajuttamaṃ.",
      "english": "",
      "sinhala": "",
      "paliTitle": ""
    },
    {
      "number": 84,
      "pali": "‘‘Dadāmi na vikampāmi, yaṃ maṃ yācanti brāhmaṇā; Santaṃ nappatigūhāmi [nappatiguyhāmi (sī. ka.)], dāne me ramate mano.",
      "english": "",
      "sinhala": "",
      "paliTitle": ""
    },
    {
      "number": 85,
      "pali": "‘‘Na me yācakamanuppatte, paṭikkhepo anucchavo; ‘Mā me bhijji samādānaṃ, dassāmi vipulaṃ gajaṃ’.",
      "english": "",
      "sinhala": "",
      "paliTitle": ""
    },
    {
      "number": 86,
      "pali": "‘‘Nāgaṃ gahetvā soṇḍāya, bhiṅgāre ratanāmaye; Jalaṃ hatthe ākiritvā, brāhmaṇānaṃ adaṃ gajaṃ.",
      "english": "",
      "sinhala": "",
      "paliTitle": ""
    },
    {
      "number": 87,
      "pali": "‘‘Punāparaṃ dadantassa, sabbasetaṃ gajuttamaṃ; Tadāpi pathavī kampi, sineruvanavaṭaṃsakā.",
      "english": "",
      "sinhala": "",
      "paliTitle": ""
    },
    {
      "number": 88,
      "pali": "‘‘Tassa nāgassa dānena, sivayo kuddhā samāgatā; Pabbājesuṃ sakā raṭṭhā, ‘vaṅkaṃ gacchatu pabbataṃ’.",
      "english": "",
      "sinhala": "",
      "paliTitle": ""
    },
    {
      "number": 89,
      "pali": "‘‘Tesaṃ nicchubhamānānaṃ, akampitthamasaṇṭhitaṃ; Mahādānaṃ pavattetuṃ, ekaṃ varamayācisaṃ.",
      "english": "",
      "sinhala": "",
      "paliTitle": ""
    },
    {
      "number": 90,
      "pali": "‘‘Yācitā sivayo sabbe, ekaṃ varamadaṃsu me; Sāvayitvā kaṇṇabheriṃ, mahādānaṃ dadāmahaṃ.",
      "english": "",
      "sinhala": "",
      "paliTitle": ""
    },
    {
      "number": 91,
      "pali": "‘‘Athettha vattatī saddo, tumulo bheravo mahā; Dānenimaṃ nīharanti, puna dānaṃ dadātayaṃ.",
      "english": "",
      "sinhala": "",
      "paliTitle": ""
    },
    {
      "number": 92,
      "pali": "‘‘Hatthiṃ asse rathe datvā, dāsiṃ dāsaṃ gavaṃ dhanaṃ; Mahādānaṃ daditvāna, nagarā nikkhamiṃ tadā.",
      "english": "",
      "sinhala": "",
      "paliTitle": ""
    },
    {
      "number": 93,
      "pali": "‘‘Nikkhamitvāna nagarā, nivattitvā vilokite; Tadāpi pathavī kampi, sineruvanavaṭaṃsakā.",
      "english": "",
      "sinhala": "",
      "paliTitle": ""
    },
    {
      "number": 94,
      "pali": "‘‘Catuvāhiṃ rathaṃ datvā, ṭhatvā cātummahāpathe; Ekākiyo adutiyo, maddideviṃ idamabraviṃ.",
      "english": "",
      "sinhala": "",
      "paliTitle": ""
    },
    {
      "number": 95,
      "pali": "‘‘‘Tvaṃ maddi kaṇhaṃ gaṇhāhi, lahukā esā kaniṭṭhikā; Ahaṃ jāliṃ gahessāmi, garuko bhātiko hi so’.",
      "english": "",
      "sinhala": "",
      "paliTitle": ""
    },
    {
      "number": 96,
      "pali": "‘‘Padumaṃ puṇḍarīkaṃva, maddī kaṇhājinaggahī; Ahaṃ suvaṇṇabimbaṃva, jāliṃ khattiyamaggahiṃ.",
      "english": "",
      "sinhala": "",
      "paliTitle": ""
    },
    {
      "number": 97,
      "pali": "‘‘Abhijātā sukhumālā, khattiyā caturo janā; Visamaṃ samaṃ akkamantā, vaṅkaṃ gacchāma pabbataṃ.",
      "english": "",
      "sinhala": "",
      "paliTitle": ""
    },
    {
      "number": 98,
      "pali": "‘‘Ye keci manujā enti, anumagge paṭippathe; Maggante paṭipucchāma, ‘kuhiṃ vaṅkanta [vaṅkata (sī.)] pabbato’.",
      "english": "",
      "sinhala": "",
      "paliTitle": ""
    },
    {
      "number": 99,
      "pali": "‘‘Te tattha amhe passitvā, karuṇaṃ giramudīrayuṃ; Dukkhaṃ te paṭivedenti, dūre vaṅkantapabbato.",
      "english": "",
      "sinhala": "",
      "paliTitle": ""
    },
    {
      "number": 100,
      "pali": "‘‘Yadi passanti pavane, dārakā phaline dume; Tesaṃ phalānaṃ hetumhi, uparodanti dārakā.",
      "english": "",
      "sinhala": "",
      "paliTitle": ""
    },
    {
      "number": 101,
      "pali": "‘‘Rodante dārake disvā, ubbiddhā [ubbiggā (syā. kaṃ.)] vipulā dumā; Sayamevoṇamitvāna, upagacchanti dārake.",
      "english": "",
      "sinhala": "",
      "paliTitle": ""
    },
    {
      "number": 102,
      "pali": "‘‘Idaṃ acchariyaṃ disvā, abbhutaṃ lomahaṃsanaṃ; Sāhukāraṃ [sādhukāraṃ (sabbattha)] pavattesi, maddī sabbaṅgasobhanā.",
      "english": "",
      "sinhala": "",
      "paliTitle": ""
    },
    {
      "number": 103,
      "pali": "‘‘Accheraṃ vata lokasmiṃ, abbhutaṃ lomahaṃsanaṃ; Vessantarassa tejena, sayamevoṇatā dumā.",
      "english": "",
      "sinhala": "",
      "paliTitle": ""
    },
    {
      "number": 104,
      "pali": "‘‘Saṅkhipiṃsu pathaṃ yakkhā, anukampāya dārake; Nikkhantadivaseneva [nikkhantadivaseyeva (sī.)], cetaraṭṭhamupāgamuṃ.",
      "english": "",
      "sinhala": "",
      "paliTitle": ""
    },
    {
      "number": 105,
      "pali": "‘‘Saṭṭhirājasahassāni, tadā vasanti mātule; Sabbe pañjalikā hutvā, rodamānā upāgamuṃ.",
      "english": "",
      "sinhala": "",
      "paliTitle": ""
    },
    {
      "number": 106,
      "pali": "‘‘Tattha vattetvā sallāpaṃ, cetehi cetaputtehi; Te tato nikkhamitvāna, vaṅkaṃ agamu pabbataṃ.",
      "english": "",
      "sinhala": "",
      "paliTitle": ""
    },
    {
      "number": 107,
      "pali": "‘‘Āmantayitvā devindo, vissakammaṃ [visukammaṃ (ka.)] mahiddhikaṃ; Assamaṃ sukataṃ rammaṃ, paṇṇasālaṃ sumāpaya.",
      "english": "",
      "sinhala": "",
      "paliTitle": ""
    },
    {
      "number": 108,
      "pali": "‘‘Sakkassa vacanaṃ sutvā, vissakammo mahiddhiko; Assamaṃ sukataṃ rammaṃ, paṇṇasālaṃ sumāpayi.",
      "english": "",
      "sinhala": "",
      "paliTitle": ""
    },
    {
      "number": 109,
      "pali": "‘‘Ajjhogāhetvā pavanaṃ, appasaddaṃ nirākulaṃ; Caturo janā mayaṃ tattha, vasāma pabbatantare.",
      "english": "",
      "sinhala": "",
      "paliTitle": ""
    },
    {
      "number": 110,
      "pali": "‘‘Ahañca maddidevī ca, jālī kaṇhājinā cubho; Aññamaññaṃ sokanudā, vasāma assame tadā.",
      "english": "",
      "sinhala": "",
      "paliTitle": ""
    },
    {
      "number": 111,
      "pali": "‘‘Dārake anurakkhanto, asuñño homi assame; Maddī phalaṃ āharitvā, poseti sā tayo jane.",
      "english": "",
      "sinhala": "",
      "paliTitle": ""
    },
    {
      "number": 112,
      "pali": "‘‘Pavane vasamānassa, addhiko maṃ upāgami; Āyāci puttake mayhaṃ, jāliṃ kaṇhājinaṃ cubho.",
      "english": "",
      "sinhala": "",
      "paliTitle": ""
    },
    {
      "number": 113,
      "pali": "‘‘Yācakaṃ upagataṃ disvā, hāso me upapajjatha; Ubho putte gahetvāna, adāsiṃ brāhmaṇe tadā.",
      "english": "",
      "sinhala": "",
      "paliTitle": ""
    },
    {
      "number": 114,
      "pali": "‘‘Sake putte cajantassa, jūjake brāhmaṇe yadā; Tadāpi pathavī kampi, sineruvanavaṭaṃsakā.",
      "english": "",
      "sinhala": "",
      "paliTitle": ""
    },
    {
      "number": 115,
      "pali": "‘‘Punadeva sakko oruyha, hutvā brāhmaṇasannibho; Āyāci maṃ maddideviṃ, sīlavantiṃ patibbataṃ.",
      "english": "",
      "sinhala": "",
      "paliTitle": ""
    },
    {
      "number": 116,
      "pali": "‘‘Maddiṃ hatthe gahetvāna, udakañjali pūriya; Pasannamanasaṅkappo, tassa maddiṃ adāsahaṃ.",
      "english": "",
      "sinhala": "",
      "paliTitle": ""
    },
    {
      "number": 117,
      "pali": "‘‘Maddiyā dīyamānāya, gagane devā pamoditā; Tadāpi pathavī kampi, sineruvanavaṭaṃsakā.",
      "english": "",
      "sinhala": "",
      "paliTitle": ""
    },
    {
      "number": 118,
      "pali": "‘‘Jāliṃ kaṇhājinaṃ dhītaṃ, maddideviṃ patibbataṃ; Cajamāno na cintesiṃ, bodhiyāyeva kāraṇā.",
      "english": "",
      "sinhala": "",
      "paliTitle": ""
    },
    {
      "number": 119,
      "pali": "‘‘Na me dessā ubho puttā, maddidevī na dessiyā; Sabbaññutaṃ piyaṃ mayhaṃ, tasmā piye adāsahaṃ.",
      "english": "",
      "sinhala": "",
      "paliTitle": ""
    },
    {
      "number": 120,
      "pali": "‘‘Punāparaṃ brahāraññe, mātāpitusamāgame; Karuṇaṃ paridevante, sallapante sukhaṃ dukhaṃ.",
      "english": "",
      "sinhala": "",
      "paliTitle": ""
    },
    {
      "number": 121,
      "pali": "‘‘Hirottappena garunā [garunaṃ (syā. ka.)], ubhinnaṃ upasaṅkami; Tadāpi pathavī kampi, sineruvanavaṭaṃsakā.",
      "english": "",
      "sinhala": "",
      "paliTitle": ""
    },
    {
      "number": 122,
      "pali": "‘‘Punāparaṃ brahāraññā, nikkhamitvā sañātibhi; Pavisāmi puraṃ rammaṃ, jetuttaraṃ puruttamaṃ.",
      "english": "",
      "sinhala": "",
      "paliTitle": ""
    },
    {
      "number": 123,
      "pali": "‘‘Ratanāni satta vassiṃsu, mahāmegho pavassatha; Tadāpi pathavī kampi, sineruvanavaṭaṃsakā.",
      "english": "",
      "sinhala": "",
      "paliTitle": ""
    },
    {
      "number": 124,
      "pali": "‘‘Acetanāyaṃ pathavī, aviññāya sukhaṃ dukhaṃ; Sāpi dānabalā mayhaṃ, sattakkhattuṃ pakampathā’’ti. Vessantaracariyaṃ navamaṃ.",
      "english": "",
      "sinhala": "",
      "paliTitle": ""
    },
    {
      "number": 125,
      "pali": "‘‘Punāparaṃ yadā homi, sasako pavanacārako; Tiṇapaṇṇasākaphalabhakkho, paraheṭhanavivajjito.",
      "english": "",
      "sinhala": "",
      "paliTitle": "Sasapaṇḍitacariyā"
    },
    {
      "number": 126,
      "pali": "‘‘Makkaṭo ca siṅgālo ca, suttapoto cahaṃ tadā; Vasāma ekasāmantā, sāyaṃ pāto ca dissare [sāyaṃ pāto padissare (ka.)].",
      "english": "",
      "sinhala": "",
      "paliTitle": ""
    },
    {
      "number": 127,
      "pali": "‘‘Ahaṃ te anusāsāmi, kiriye kalyāṇapāpake; ‘Pāpāni parivajjetha, kalyāṇe abhinivissatha’.",
      "english": "",
      "sinhala": "",
      "paliTitle": ""
    },
    {
      "number": 128,
      "pali": "‘‘Uposathamhi divase, candaṃ disvāna pūritaṃ; Etesaṃ tattha ācikkhiṃ, divaso ajjuposatho.",
      "english": "",
      "sinhala": "",
      "paliTitle": ""
    },
    {
      "number": 129,
      "pali": "‘‘Dānāni paṭiyādetha, dakkhiṇeyyassa dātave; Datvā dānaṃ dakkhiṇeyye, upavassathuposathaṃ.",
      "english": "",
      "sinhala": "",
      "paliTitle": ""
    },
    {
      "number": 130,
      "pali": "‘‘Te me sādhūti vatvāna, yathāsatti yathābalaṃ; Dānāni paṭiyādetvā, dakkhiṇeyyaṃ gavesisuṃ [gavesayyuṃ (ka.)].",
      "english": "",
      "sinhala": "",
      "paliTitle": ""
    },
    {
      "number": 131,
      "pali": "‘‘Ahaṃ nisajja cintesiṃ, dānaṃ dakkhiṇanucchavaṃ; ‘Yadihaṃ labhe dakkhiṇeyyaṃ, kiṃ me dānaṃ bhavissati.",
      "english": "",
      "sinhala": "",
      "paliTitle": ""
    },
    {
      "number": 132,
      "pali": "‘‘‘Na me atthi tilā muggā, māsā vā taṇḍulā ghataṃ; Ahaṃ tiṇena yāpemi, na sakkā tiṇa dātave.",
      "english": "",
      "sinhala": "",
      "paliTitle": ""
    },
    {
      "number": 133,
      "pali": "‘‘‘Yadi koci eti dakkhiṇeyyo, bhikkhāya mama santike; Dajjāhaṃ sakamattānaṃ, na so tuccho gamissati’.",
      "english": "",
      "sinhala": "",
      "paliTitle": ""
    },
    {
      "number": 134,
      "pali": "‘‘Mama saṅkappamaññāya, sakko brāhmaṇavaṇṇinā; Āsayaṃ me upāgacchi, dānavīmaṃsanāya me.",
      "english": "",
      "sinhala": "",
      "paliTitle": ""
    },
    {
      "number": 135,
      "pali": "‘‘Tamahaṃ disvāna santuṭṭho, idaṃ vacanamabraviṃ; ‘Sādhu khosi anuppatto, ghāsahetu mamantike.",
      "english": "",
      "sinhala": "",
      "paliTitle": ""
    },
    {
      "number": 136,
      "pali": "‘‘‘Adinnapubbaṃ dānavaraṃ, ajja dassāmi te ahaṃ; Tuvaṃ sīlaguṇūpeto, ayuttaṃ te paraheṭhanaṃ.",
      "english": "",
      "sinhala": "",
      "paliTitle": ""
    },
    {
      "number": 137,
      "pali": "‘‘‘Ehi aggiṃ padīpehi, nānākaṭṭhe samānaya; Ahaṃ pacissamattānaṃ, pakkaṃ tvaṃ bhakkhayissasi’.",
      "english": "",
      "sinhala": "",
      "paliTitle": ""
    },
    {
      "number": 138,
      "pali": "‘‘‘Sādhū’ti so haṭṭhamano, nānākaṭṭhe samānayi; Mahantaṃ akāsi citakaṃ, katvā aṅgāragabbhakaṃ.",
      "english": "",
      "sinhala": "",
      "paliTitle": ""
    },
    {
      "number": 139,
      "pali": "‘‘Aggiṃ tattha padīpesi, yathā so khippaṃ mahā bhave; Phoṭetvā rajagate gatte, ekamantaṃ upāvisiṃ.",
      "english": "",
      "sinhala": "",
      "paliTitle": ""
    },
    {
      "number": 140,
      "pali": "‘‘Yadā mahākaṭṭhapuñjo, āditto dhamadhamāyati [dhumadhumāyati (sī.), dhamamāyati (ka.)]; Taduppatitvā papatiṃ, majjhe jālasikhantare.",
      "english": "",
      "sinhala": "",
      "paliTitle": ""
    },
    {
      "number": 141,
      "pali": "‘‘Yathā sītodakaṃ nāma, paviṭṭhaṃ yassa kassaci; Sameti darathapariḷāhaṃ, assādaṃ deti pīti ca.",
      "english": "",
      "sinhala": "",
      "paliTitle": ""
    },
    {
      "number": 142,
      "pali": "‘‘Tatheva jalitaṃ aggiṃ, paviṭṭhassa mamaṃ tadā; Sabbaṃ sameti darathaṃ, yathā sītodakaṃ viya.",
      "english": "",
      "sinhala": "",
      "paliTitle": ""
    },
    {
      "number": 143,
      "pali": "‘‘Chaviṃ cammaṃ maṃsaṃ nhāruṃ, aṭṭhiṃ hadayabandhanaṃ; Kevalaṃ sakalaṃ kāyaṃ, brāhmaṇassa adāsaha’’nti. Sasapaṇḍitacariyaṃ dasamaṃ. ",
      "english": "",
      "sinhala": "",
      "paliTitle": ""
    }
  ],
  "footer": {
    "pali": "Akittivaggo paṭhamo. Tassuddānaṃ – Akittibrāhmaṇo saṅkho, kururājā dhanañcayo; Mahāsudassano rājā, mahāgovindabrāhmaṇo. Nimi candakumāro ca, sivi vessantaro saso; Ahameva tadā āsiṃ, yo te dānavare adā. Ete dānaparikkhārā, ete dānassa pāramī; Jīvitaṃ yācake datvā, imaṃ pārami pūrayiṃ. Bhikkhāya upagataṃ disvā, sakattānaṃ pariccajiṃ; Dānena me samo natthi, esā me dānapāramīti. Dānapāraminiddeso niṭṭhito.",
    "english": "",
    "sinhala": ""
  }
}