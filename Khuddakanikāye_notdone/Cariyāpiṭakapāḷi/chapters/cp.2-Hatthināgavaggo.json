{
  "id": "cp.2",
  "title": {
    "pali": "Hatthināgavaggo",
    "english": "",
    "sinhala": ""
  },
  "sections": [
    {
      "number": 1,
      "pali": "‘‘Yadā ahosiṃ pavane, kuñjaro mātuposako; Na tadā atthi mahiyā, guṇena mama sādiso.",
      "english": "",
      "sinhala": "",
      "paliTitle": "Mātuposakacariyā"
    },
    {
      "number": 2,
      "pali": "‘‘Pavane disvā vanacaro, rañño maṃ paṭivedayi; ‘Tavānucchavo mahārāja, gajo vasati kānane.",
      "english": "",
      "sinhala": "",
      "paliTitle": ""
    },
    {
      "number": 3,
      "pali": "‘‘‘Na tassa parikkhāyattho, napi āḷakakāsuyā; Saha gahite [samaṃ gahite (sī.)] soṇḍāya, sayameva idhehi’ti.",
      "english": "",
      "sinhala": "",
      "paliTitle": ""
    },
    {
      "number": 4,
      "pali": "‘‘Tassa taṃ vacanaṃ sutvā, rājāpi tuṭṭhamānaso; Pesesi hatthidamakaṃ, chekācariyaṃ susikkhitaṃ.",
      "english": "",
      "sinhala": "",
      "paliTitle": ""
    },
    {
      "number": 5,
      "pali": "‘‘Gantvā so hatthidamako, addasa padumassare; Bhisamuḷālaṃ [bhisamūlaṃ (ka.)] uddharantaṃ, yāpanatthāya mātuyā.",
      "english": "",
      "sinhala": "",
      "paliTitle": ""
    },
    {
      "number": 6,
      "pali": "‘‘Viññāya me sīlaguṇaṃ, lakkhaṇaṃ upadhārayi; ‘Ehi puttā’ti patvāna, mama soṇḍāya aggahi.",
      "english": "",
      "sinhala": "",
      "paliTitle": ""
    },
    {
      "number": 7,
      "pali": "‘‘Yaṃ me tadā pākatikaṃ, sarīrānugataṃ balaṃ; Ajja nāgasahassānaṃ, balena samasādisaṃ.",
      "english": "",
      "sinhala": "",
      "paliTitle": ""
    },
    {
      "number": 8,
      "pali": "‘‘Yadihaṃ tesaṃ pakuppeyyaṃ, upetānaṃ gahaṇāya maṃ; Paṭibalo bhave tesaṃ, yāva rajjampi mānusaṃ.",
      "english": "",
      "sinhala": "",
      "paliTitle": ""
    },
    {
      "number": 9,
      "pali": "‘‘Api cāhaṃ sīlarakkhāya, sīlapāramipūriyā; Na karomi citte aññathattaṃ, pakkhipantaṃ mamāḷake.",
      "english": "",
      "sinhala": "",
      "paliTitle": ""
    },
    {
      "number": 10,
      "pali": "‘‘Yadi te maṃ tattha koṭṭeyyuṃ, pharasūhi tomarehi ca; Neva tesaṃ pakuppeyyaṃ, sīlakhaṇḍabhayā mamā’’ti. Mātuposakacariyaṃ paṭhamaṃ.",
      "english": "",
      "sinhala": "",
      "paliTitle": ""
    },
    {
      "number": 11,
      "pali": "‘‘Punāparaṃ yadā homi, bhūridatto mahiddhiko; Virūpakkhena mahāraññā, devalokamagañchahaṃ.",
      "english": "",
      "sinhala": "",
      "paliTitle": "Bhūridattacariyā"
    },
    {
      "number": 12,
      "pali": "‘‘Tattha passitvāhaṃ deve, ekantaṃ sukhasamappite; Taṃ saggagamanatthāya, sīlabbataṃ samādiyiṃ.",
      "english": "",
      "sinhala": "",
      "paliTitle": ""
    },
    {
      "number": 13,
      "pali": "‘‘Sarīrakiccaṃ katvāna, bhutvā yāpanamattakaṃ; Caturo aṅge adhiṭṭhāya, semi vammikamuddhani.",
      "english": "",
      "sinhala": "",
      "paliTitle": ""
    },
    {
      "number": 14,
      "pali": "‘‘Chaviyā cammena maṃsena, nahāruaṭṭhikehi vā; Yassa etena karaṇīyaṃ, dinnaṃyeva harātu so.",
      "english": "",
      "sinhala": "",
      "paliTitle": ""
    },
    {
      "number": 15,
      "pali": "‘‘Saṃsito akataññunā, ālampāyano [ālambaṇo (sī.)] mamaggahi; Peḷāya pakkhipitvāna, kīḷeti maṃ tahiṃ tahiṃ.",
      "english": "",
      "sinhala": "",
      "paliTitle": ""
    },
    {
      "number": 16,
      "pali": "‘‘Peḷāya pakkhipantepi, sammaddantepi pāṇinā; Ālampāyane [ālambaṇe (sī.)] na kuppāmi, sīlakhaṇḍabhayā mama.",
      "english": "",
      "sinhala": "",
      "paliTitle": ""
    },
    {
      "number": 17,
      "pali": "‘‘Sakajīvitapariccāgo, tiṇato lahuko mama; Sīlavītikkamo mayhaṃ, pathavīuppatanaṃ viya.",
      "english": "",
      "sinhala": "",
      "paliTitle": ""
    },
    {
      "number": 18,
      "pali": "‘‘Nirantaraṃ jātisataṃ, cajeyyaṃ mama jīvitaṃ; Neva sīlaṃ pabhindeyyaṃ, catuddīpāna hetupi.",
      "english": "",
      "sinhala": "",
      "paliTitle": ""
    },
    {
      "number": 19,
      "pali": "‘‘Api cāhaṃ sīlarakkhāya, sīlapāramipūriyā; Na karomi citte aññathattaṃ, pakkhipantampi peḷake’’ti. Bhūridattacariyaṃ dutiyaṃ.",
      "english": "",
      "sinhala": "",
      "paliTitle": ""
    },
    {
      "number": 20,
      "pali": "‘‘Punāparaṃ yadā homi, campeyyako mahiddhiko; Tadāpi dhammiko āsiṃ, sīlabbatasamappito.",
      "english": "",
      "sinhala": "",
      "paliTitle": "Campeyyanāgacariyā"
    },
    {
      "number": 21,
      "pali": "‘‘Tadāpi maṃ dhammacāriṃ, upavutthaṃ uposathaṃ; Ahituṇḍiko gahetvāna, rājadvāramhi kīḷati.",
      "english": "",
      "sinhala": "",
      "paliTitle": ""
    },
    {
      "number": 22,
      "pali": "‘‘Yaṃ yaṃ so vaṇṇaṃ cintayi, nīlaṃva pītalohitaṃ; Tassa cittānuvattanto, homi cintitasannibho.",
      "english": "",
      "sinhala": "",
      "paliTitle": ""
    },
    {
      "number": 23,
      "pali": "‘‘Thalaṃ kareyyamudakaṃ, udakampi thalaṃ kare; Yadihaṃ tassa pakuppeyyaṃ, khaṇena chārikaṃ kare.",
      "english": "",
      "sinhala": "",
      "paliTitle": ""
    },
    {
      "number": 24,
      "pali": "‘‘Yadi cittavasī hessaṃ, parihāyissāmi sīlato; Sīlena parihīnassa, uttamattho na sijjhati.",
      "english": "",
      "sinhala": "",
      "paliTitle": ""
    },
    {
      "number": 25,
      "pali": "‘‘Kāmaṃ bhijjatuyaṃ kāyo, idheva vikirīyatu; Neva sīlaṃ pabhindeyyaṃ, vikirante bhusaṃ viyā’’ti. Campeyyanāgacariyaṃ tatiyaṃ.",
      "english": "",
      "sinhala": "",
      "paliTitle": ""
    },
    {
      "number": 26,
      "pali": "‘‘Punāparaṃ yadā homi, cūḷabodhi susīlavā; Bhavaṃ disvāna bhayato, nekkhammaṃ abhinikkhamiṃ.",
      "english": "",
      "sinhala": "",
      "paliTitle": "Cūḷabodhicariyā"
    },
    {
      "number": 27,
      "pali": "‘‘Yā me dutiyikā āsi, brāhmaṇī kanakasannibhā; Sāpi vaṭṭe anapekkhā, nekkhammaṃ abhinikkhami.",
      "english": "",
      "sinhala": "",
      "paliTitle": ""
    },
    {
      "number": 28,
      "pali": "‘‘Nirālayā chinnabandhū, anapekkhā kule gaṇe; Carantā gāmanigamaṃ, bārāṇasimupāgamuṃ.",
      "english": "",
      "sinhala": "",
      "paliTitle": ""
    },
    {
      "number": 29,
      "pali": "‘‘Tattha vasāma nipakā, asaṃsaṭṭhā kule gaṇe; Nirākule appasadde, rājuyyāne vasāmubho.",
      "english": "",
      "sinhala": "",
      "paliTitle": ""
    },
    {
      "number": 30,
      "pali": "‘‘Uyyānadassanaṃ gantvā, rājā addasa brāhmaṇiṃ; Upagamma mamaṃ pucchi, ‘tuyhesā kā kassa bhariyā’.",
      "english": "",
      "sinhala": "",
      "paliTitle": ""
    },
    {
      "number": 31,
      "pali": "‘‘Evaṃ vutte ahaṃ tassa, idaṃ vacanamabraviṃ; ‘Na mayhaṃ bhariyā esā, sahadhammā ekasāsanī’.",
      "english": "",
      "sinhala": "",
      "paliTitle": ""
    },
    {
      "number": 32,
      "pali": "‘‘Tissā [tassā (sī.)] sārattagadhito, gāhāpetvāna ceṭake; Nippīḷayanto balasā, antepuraṃ pavesayi.",
      "english": "",
      "sinhala": "",
      "paliTitle": ""
    },
    {
      "number": 33,
      "pali": "‘‘Odapattakiyā mayhaṃ, sahajā ekasāsanī; Ākaḍḍhitvā nayantiyā, kopo me upapajjatha.",
      "english": "",
      "sinhala": "",
      "paliTitle": ""
    },
    {
      "number": 34,
      "pali": "‘‘Saha kope samuppanne, sīlabbatamanussariṃ; Tattheva kopaṃ niggaṇhiṃ, nādāsiṃ vaḍḍhitūpari.",
      "english": "",
      "sinhala": "",
      "paliTitle": ""
    },
    {
      "number": 35,
      "pali": "‘‘Yadi naṃ brāhmaṇiṃ koci, koṭṭeyya tiṇhasattiyā; Neva sīlaṃ pabhindeyyaṃ, bodhiyāyeva kāraṇā.",
      "english": "",
      "sinhala": "",
      "paliTitle": ""
    },
    {
      "number": 36,
      "pali": "‘‘Na mesā brāhmaṇī dessā, napi me balaṃ na vijjati; Sabbaññutaṃ piyaṃ mayhaṃ, tasmā sīlānurakkhisa’’nti. Cūḷabodhicariyaṃ catutthaṃ.",
      "english": "",
      "sinhala": "",
      "paliTitle": ""
    },
    {
      "number": 37,
      "pali": "‘‘Punāparaṃ yadā homi, mahiṃso pavanacārako; Pavaḍḍhakāyo balavā, mahanto bhīmadassano.",
      "english": "",
      "sinhala": "",
      "paliTitle": "Mahiṃsarājacariyā"
    },
    {
      "number": 38,
      "pali": "‘‘Pabbhāre giridugge [vanadugge (sī.)] ca, rukkhamūle dakāsaye; Hotettha ṭhānaṃ mahiṃsānaṃ, koci koci tahiṃ tahiṃ.",
      "english": "",
      "sinhala": "",
      "paliTitle": ""
    },
    {
      "number": 39,
      "pali": "‘‘Vicaranto brahāraññe, ṭhānaṃ addasa bhaddakaṃ; Taṃ ṭhānaṃ upagantvāna, tiṭṭhāmi ca sayāmi ca.",
      "english": "",
      "sinhala": "",
      "paliTitle": ""
    },
    {
      "number": 40,
      "pali": "‘‘Athettha kapimāgantvā, pāpo anariyo lahu; Khandhe nalāṭe bhamuke, mutteti ohanetitaṃ.",
      "english": "",
      "sinhala": "",
      "paliTitle": ""
    },
    {
      "number": 41,
      "pali": "‘‘Sakimpi divasaṃ dutiyaṃ, tatiyaṃ catutthampi ca; Dūseti maṃ sabbakālaṃ, tena homi upadduto.",
      "english": "",
      "sinhala": "",
      "paliTitle": ""
    },
    {
      "number": 42,
      "pali": "‘‘Mamaṃ upaddutaṃ disvā, yakkho maṃ idamabravi; ‘Nāsehetaṃ chavaṃ pāpaṃ, siṅgehi ca khurehi ca’.",
      "english": "",
      "sinhala": "",
      "paliTitle": ""
    },
    {
      "number": 43,
      "pali": "‘‘Evaṃ vutte tadā yakkhe, ahaṃ taṃ idamabraviṃ; ‘Kiṃ tvaṃ makkhesi kuṇapena, pāpena anariyena maṃ.",
      "english": "",
      "sinhala": "",
      "paliTitle": ""
    },
    {
      "number": 44,
      "pali": "‘‘‘Yadihaṃ tassa pakuppeyyaṃ, tato hīnataro bhave; Sīlañca me pabhijjeyya, viññū ca garaheyyu maṃ.",
      "english": "",
      "sinhala": "",
      "paliTitle": ""
    },
    {
      "number": 45,
      "pali": "‘‘‘Hīḷitā jīvitā vāpi, parisuddhena mataṃ varaṃ; Kyāhaṃ jīvitahetūpi, kāhāmiṃ paraheṭhanaṃ’.",
      "english": "",
      "sinhala": "",
      "paliTitle": ""
    },
    {
      "number": 46,
      "pali": "‘‘Mamevāyaṃ maññamāno, aññepevaṃ karissati; Teva tassa vadhissanti, sā me mutti bhavissati.",
      "english": "",
      "sinhala": "",
      "paliTitle": ""
    },
    {
      "number": 47,
      "pali": "‘‘Hīnamajjhimaukkaṭṭhe, sahanto avamānitaṃ; Evaṃ labhati sappañño, manasā yathā patthita’’nti. Mahiṃsarājacariyaṃ pañcamaṃ.",
      "english": "",
      "sinhala": "",
      "paliTitle": ""
    },
    {
      "number": 48,
      "pali": "‘‘Punāparaṃ yadā homi, sutattakanakasannibho; Migarājā rurunāma, paramasīlasamāhito.",
      "english": "",
      "sinhala": "",
      "paliTitle": "Rururājacariyā"
    },
    {
      "number": 49,
      "pali": "‘‘Ramme padese ramaṇīye, vivitte amanussake; Tattha vāsaṃ upagañchiṃ, gaṅgākūle manorame.",
      "english": "",
      "sinhala": "",
      "paliTitle": ""
    },
    {
      "number": 50,
      "pali": "‘‘Atha upari gaṅgāya, dhanikehi paripīḷito; Puriso gaṅgāya papati, ‘jīvāmi vā marāmi vā’.",
      "english": "",
      "sinhala": "",
      "paliTitle": ""
    },
    {
      "number": 51,
      "pali": "‘‘Rattindivaṃ so gaṅgāya, vuyhamāno mahodake; Ravanto karuṇaṃ ravaṃ, majjhe gaṅgāya gacchati.",
      "english": "",
      "sinhala": "",
      "paliTitle": ""
    },
    {
      "number": 52,
      "pali": "‘‘Tassāhaṃ saddaṃ sutvāna, karuṇaṃ paridevato; Gaṅgāya tīre ṭhatvāna, apucchiṃ ‘kosi tvaṃ naro’.",
      "english": "",
      "sinhala": "",
      "paliTitle": ""
    },
    {
      "number": 53,
      "pali": "‘‘So me puṭṭho ca byākāsi, attano karaṇaṃ tadā; ‘Dhanikehi bhīto tasito, pakkhandohaṃ mahānadiṃ’.",
      "english": "",
      "sinhala": "",
      "paliTitle": ""
    },
    {
      "number": 54,
      "pali": "‘‘Tassa katvāna kāruññaṃ, cajitvā mama jīvitaṃ; Pavisitvā nīhariṃ tassa, andhakāramhi rattiyā.",
      "english": "",
      "sinhala": "",
      "paliTitle": ""
    },
    {
      "number": 55,
      "pali": "‘‘Assatthakālamaññāya, tassāhaṃ idamabraviṃ; ‘Ekaṃ taṃ varaṃ yācāmi, mā maṃ kassaci pāvada’.",
      "english": "",
      "sinhala": "",
      "paliTitle": ""
    },
    {
      "number": 56,
      "pali": "‘‘Nagaraṃ gantvāna ācikkhi, pucchito dhanahetuko; Rājānaṃ so gahetvāna, upagañchi mamantikaṃ.",
      "english": "",
      "sinhala": "",
      "paliTitle": ""
    },
    {
      "number": 57,
      "pali": "‘‘Yāvatā karaṇaṃ sabbaṃ, rañño ārocitaṃ mayā; Rājā sutvāna vacanaṃ, usuṃ tassa pakappayi; ‘Idheva ghātayissāmi, mittadubbhiṃ [mittadūbhiṃ (sī.)] anāriyaṃ’.",
      "english": "",
      "sinhala": "",
      "paliTitle": ""
    },
    {
      "number": 58,
      "pali": "‘‘Tamahaṃ anurakkhanto, nimminiṃ mama attanā; ‘Tiṭṭhateso mahārāja, kāmakāro bhavāmi te’.",
      "english": "",
      "sinhala": "",
      "paliTitle": ""
    },
    {
      "number": 59,
      "pali": "‘‘Anurakkhiṃ mama sīlaṃ, nārakkhiṃ mama jīvitaṃ; Sīlavā hi tadā āsiṃ, bodhiyāyeva kāraṇā’’ti. Rururājacariyaṃ chaṭṭhaṃ.",
      "english": "",
      "sinhala": "",
      "paliTitle": ""
    },
    {
      "number": 60,
      "pali": "‘‘Punāparaṃ yadā homi, jaṭilo uggatāpano; Mātaṅgo nāma nāmena, sīlavā susamāhito.",
      "english": "",
      "sinhala": "",
      "paliTitle": "Mātaṅgacariyā"
    },
    {
      "number": 61,
      "pali": "‘‘Ahañca brāhmaṇo eko, gaṅgākūle vasāmubho; Ahaṃ vasāmi upari, heṭṭhā vasati brāhmaṇo.",
      "english": "",
      "sinhala": "",
      "paliTitle": ""
    },
    {
      "number": 62,
      "pali": "‘‘Vicaranto anukūlamhi, uddhaṃ me assamaddasa; Tattha maṃ paribhāsetvā, abhisapi muddhaphālanaṃ.",
      "english": "",
      "sinhala": "",
      "paliTitle": ""
    },
    {
      "number": 63,
      "pali": "‘‘Yadihaṃ tassa pakuppeyyaṃ, yadi sīlaṃ na gopaye; Oloketvānahaṃ tassa, kareyyaṃ chārikaṃ viya.",
      "english": "",
      "sinhala": "",
      "paliTitle": ""
    },
    {
      "number": 64,
      "pali": "‘‘Yaṃ so tadā maṃ abhisapi, kupito duṭṭhamānaso; Tasseva matthake nipati, yogena taṃ pamocayiṃ.",
      "english": "",
      "sinhala": "",
      "paliTitle": ""
    },
    {
      "number": 65,
      "pali": "‘‘Anurakkhiṃ mama sīlaṃ, nārakkhiṃ mama jīvitaṃ; Sīlavā hi tadā āsiṃ, bodhiyāyeva kāraṇā’’ti. Mātaṅgacariyaṃ sattamaṃ.",
      "english": "",
      "sinhala": "",
      "paliTitle": ""
    },
    {
      "number": 66,
      "pali": "‘‘Punāparaṃ yadā homi, mahāpakkho mahiddhiko; Dhammo nāma mahāyakkho, sabbalokānukampako.",
      "english": "",
      "sinhala": "",
      "paliTitle": "Dhammadevaputtacariyā"
    },
    {
      "number": 67,
      "pali": "‘‘Dasakusalakammapathe, samādapento mahājanaṃ; Carāmi gāmanigamaṃ, samitto saparijjano.",
      "english": "",
      "sinhala": "",
      "paliTitle": ""
    },
    {
      "number": 68,
      "pali": "‘‘Pāpo kadariyo yakkho, dīpento dasa pāpake; Sopettha mahiyā carati, samitto saparijjano.",
      "english": "",
      "sinhala": "",
      "paliTitle": ""
    },
    {
      "number": 69,
      "pali": "‘‘Dhammavādī adhammo ca, ubho paccanikā mayaṃ; Dhure dhuraṃ ghaṭṭayantā, samimhā paṭipathe ubho.",
      "english": "",
      "sinhala": "",
      "paliTitle": ""
    },
    {
      "number": 70,
      "pali": "‘‘Kalaho vattatī bhesmā, kalyāṇapāpakassa ca; Maggā okkamanatthāya, mahāyuddho upaṭṭhito.",
      "english": "",
      "sinhala": "",
      "paliTitle": ""
    },
    {
      "number": 71,
      "pali": "‘‘Yadihaṃ tassa kuppeyyaṃ, yadi bhinde tapoguṇaṃ; Sahaparijanaṃ tassa, rajabhūtaṃ kareyyahaṃ.",
      "english": "",
      "sinhala": "",
      "paliTitle": ""
    },
    {
      "number": 72,
      "pali": "‘‘Apicāhaṃ sīlarakkhāya, nibbāpetvāna mānasaṃ; Saha janenokkamitvā, pathaṃ pāpassa dāsahaṃ.",
      "english": "",
      "sinhala": "",
      "paliTitle": ""
    },
    {
      "number": 73,
      "pali": "‘‘Saha pathato okkante, katvā cittassa nibbutiṃ; Vivaraṃ adāsi pathavī, pāpayakkhassa tāvade’’ti. Dhammadevaputtacariyaṃ aṭṭhamaṃ.",
      "english": "",
      "sinhala": "",
      "paliTitle": ""
    },
    {
      "number": 74,
      "pali": "‘‘Pañcālaraṭṭhe nagaravare, kapilāyaṃ [kampilāyaṃ (sī.), kappilāyaṃ (syā.)] puruttame; Rājā jayaddiso nāma, sīlaguṇamupāgato.",
      "english": "",
      "sinhala": "",
      "paliTitle": "Alīnasattucariyā"
    },
    {
      "number": 75,
      "pali": "‘‘Tassa rañño ahaṃ putto, sutadhammo susīlavā; Alīnasatto guṇavā, anurakkhaparijano sadā.",
      "english": "",
      "sinhala": "",
      "paliTitle": ""
    },
    {
      "number": 76,
      "pali": "‘‘Pitā me migavaṃ gantvā, porisādaṃ upāgami; So me pitumaggahesi, ‘bhakkhosi mama mā cali’.",
      "english": "",
      "sinhala": "",
      "paliTitle": ""
    },
    {
      "number": 77,
      "pali": "‘‘Tassa taṃ vacanaṃ sutvā, bhīto tasitavedhito; Ūrukkhambho ahu tassa, disvāna porisādakaṃ.",
      "english": "",
      "sinhala": "",
      "paliTitle": ""
    },
    {
      "number": 78,
      "pali": "‘‘Migavaṃ gahetvā muñcassu, katvā āgamanaṃ puna; Brāhmaṇassa dhanaṃ datvā, pitā āmantayī mamaṃ.",
      "english": "",
      "sinhala": "",
      "paliTitle": ""
    },
    {
      "number": 79,
      "pali": "‘‘‘Rajjaṃ putta paṭipajja, mā pamajji puraṃ idaṃ; Kataṃ me porisādena, mama āgamanaṃ puna’.",
      "english": "",
      "sinhala": "",
      "paliTitle": ""
    },
    {
      "number": 80,
      "pali": "‘‘Mātāpitū ca vanditvā, nimminitvāna attanā; Nikkhipitvā dhanuṃ khaggaṃ, porisādaṃ upāgamiṃ.",
      "english": "",
      "sinhala": "",
      "paliTitle": ""
    },
    {
      "number": 81,
      "pali": "‘‘Sasatthahatthūpagataṃ, kadāci so tasissati; Tena bhijjissati sīlaṃ, parittāsaṃ [paritāsaṃ (sī.)] kate mayi.",
      "english": "",
      "sinhala": "",
      "paliTitle": ""
    },
    {
      "number": 82,
      "pali": "‘‘Sīlakhaṇḍabhayā mayhaṃ, tassa dessaṃ na byāhariṃ; Mettacitto hitavādī, idaṃ vacanamabraviṃ.",
      "english": "",
      "sinhala": "",
      "paliTitle": ""
    },
    {
      "number": 83,
      "pali": "‘‘‘Ujjālehi mahāaggiṃ, papatissāmi rukkhato; Tvaṃ pakkakālamaññāya [supakkakālamaññāya (pī.)], bhakkhaya maṃ pitāmaha’.",
      "english": "",
      "sinhala": "",
      "paliTitle": ""
    },
    {
      "number": 84,
      "pali": "‘‘Iti sīlavataṃ hetu, nārakkhiṃ mama jīvitaṃ; Pabbājesiṃ cahaṃ tassa, sadā pāṇātipātika’’nti. Alīnasattucariyaṃ navamaṃ.",
      "english": "",
      "sinhala": "",
      "paliTitle": ""
    },
    {
      "number": 85,
      "pali": "‘‘Punāparaṃ yadā homi, saṅkhapālo mahiddhiko; Dāṭhāvudho ghoraviso, dvijivho uragādhibhū.",
      "english": "",
      "sinhala": "",
      "paliTitle": "Saṅkhapālacariyā"
    },
    {
      "number": 86,
      "pali": "‘‘Catuppathe mahāmagge, nānājanasamākule; Caturo aṅge adhiṭṭhāya, tattha vāsamakappayiṃ.",
      "english": "",
      "sinhala": "",
      "paliTitle": ""
    },
    {
      "number": 87,
      "pali": "‘‘Chaviyā cammena maṃsena, nahāruaṭṭhikehi vā; Yassa etena karaṇīyaṃ, dinnaṃyeva harātu so.",
      "english": "",
      "sinhala": "",
      "paliTitle": ""
    },
    {
      "number": 88,
      "pali": "‘‘Addasaṃsu bhojaputtā, kharā luddā akāruṇā; Upagañchuṃ mamaṃ tattha, daṇḍamuggarapāṇino.",
      "english": "",
      "sinhala": "",
      "paliTitle": ""
    },
    {
      "number": 89,
      "pali": "‘‘Nāsāya vinivijjhitvā, naṅguṭṭhe piṭṭhikaṇṭake; Kāje āropayitvāna, bhojaputtā hariṃsu maṃ.",
      "english": "",
      "sinhala": "",
      "paliTitle": ""
    },
    {
      "number": 90,
      "pali": "‘‘Sasāgarantaṃ pathaviṃ, sakānanaṃ sapabbataṃ; Icchamāno cahaṃ tattha, nāsāvātena jhāpaye.",
      "english": "",
      "sinhala": "",
      "paliTitle": ""
    },
    {
      "number": 91,
      "pali": "‘‘Sūlehi vinivijjhante, koṭṭayantepi sattibhi; Bhojaputte na kuppāmi, esā me sīlapāramī’’ti. Saṅkhapālacariyaṃ dasamaṃ. ",
      "english": "",
      "sinhala": "",
      "paliTitle": ""
    }
  ],
  "footer": {
    "pali": "Hatthināgavaggo dutiyo. Tassuddānaṃ – Hatthināgo bhūridatto, campeyyo bodhi mahiṃso; Ruru mātaṅgo dhammo ca, atrajo ca jayaddiso. Ete nava sīlabalā, parikkhārā padesikā; Jīvitaṃ parirakkhitvā, sīlāni anurakkhisaṃ. Saṅkhapālassa me sato, sabbakālampi jīvitaṃ; Yassa kassaci niyyattaṃ, tasmā sā sīlapāramīti. Sīlapāraminiddeso niṭṭhito.",
    "english": "",
    "sinhala": ""
  }
}