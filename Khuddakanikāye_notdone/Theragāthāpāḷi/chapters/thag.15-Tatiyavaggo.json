{
  "id": "thag.15",
  "title": {
    "pali": "Tatiyavaggo",
    "english": "",
    "sinhala": ""
  },
  "sections": [
    {
      "number": 161,
      "pali": "‘‘Khandhā mayā pariññātā, taṇhā me susamūhatā; Bhāvitā mama bojjhaṅgā, patto me āsavakkhayo.",
      "english": "",
      "sinhala": "",
      "paliTitle": "Uttarattheragāthā"
    },
    {
      "number": 162,
      "pali": "‘‘Sohaṃ khandhe pariññāya, abbahitvāna [abbuhitvāna (ka.)] jāliniṃ; Bhāvayitvāna bojjhaṅge, nibbāyissaṃ anāsavo’’ti. … Uttaro thero….",
      "english": "",
      "sinhala": "",
      "paliTitle": ""
    },
    {
      "number": 163,
      "pali": "‘‘Panādo nāma so rājā, yassa yūpo suvaṇṇayo; Tiriyaṃ soḷasubbedho [soḷasapabbedho (sī. aṭṭha.), soḷasabbāṇo (?)], ubbhamāhu [uddhamāhu (sī.), uccamāhu (syā.)] sahassadhā.",
      "english": "",
      "sinhala": "",
      "paliTitle": "Bhaddajittheragāthā"
    },
    {
      "number": 164,
      "pali": "‘‘Sahassakaṇḍo satageṇḍu, dhajālu haritāmayo; Anaccuṃ tattha gandhabbā, chasahassāni sattadhā’’ti. … Bhaddajitthero….",
      "english": "",
      "sinhala": "",
      "paliTitle": ""
    },
    {
      "number": 165,
      "pali": "‘‘Satimā paññavā bhikkhu, āraddhabalavīriyo; Pañca kappasatānāhaṃ, ekarattiṃ anussariṃ.",
      "english": "",
      "sinhala": "",
      "paliTitle": "Sobhitattheragāthā"
    },
    {
      "number": 166,
      "pali": "‘‘Cattāro satipaṭṭhāne, satta aṭṭha ca bhāvayaṃ; Pañca kappasatānāhaṃ, ekarattiṃ anussari’’nti. … Sobhito thero….",
      "english": "",
      "sinhala": "",
      "paliTitle": ""
    },
    {
      "number": 167,
      "pali": "‘‘Yaṃ kiccaṃ daḷhavīriyena, yaṃ kiccaṃ boddhumicchatā; Karissaṃ nāvarajjhissaṃ [nāvarujjhissaṃ (ka. sī. ka.)], passa vīriyaṃ parakkama.",
      "english": "",
      "sinhala": "",
      "paliTitle": "Valliyattheragāthā"
    },
    {
      "number": 168,
      "pali": "‘‘Tvañca me maggamakkhāhi, añjasaṃ amatogadhaṃ; Ahaṃ monena monissaṃ, gaṅgāsotova sāgara’’nti. … Valliyo thero….",
      "english": "",
      "sinhala": "",
      "paliTitle": ""
    },
    {
      "number": 169,
      "pali": "‘‘Kese me olikhissanti, kappako upasaṅkami; Tato ādāsamādāya, sarīraṃ paccavekkhisaṃ.",
      "english": "",
      "sinhala": "",
      "paliTitle": "Vītasokattheragāthā"
    },
    {
      "number": 170,
      "pali": "‘‘Tuccho kāyo adissittha, andhakāro tamo byagā; Sabbe coḷā samucchinnā, natthi dāni punabbhavo’’ti. … Vītasoko thero….",
      "english": "",
      "sinhala": "",
      "paliTitle": ""
    },
    {
      "number": 171,
      "pali": "‘‘Pañca nīvaraṇe hitvā, yogakkhemassa pattiyā; Dhammādāsaṃ gahetvāna, ñāṇadassanamattano.",
      "english": "",
      "sinhala": "",
      "paliTitle": "Puṇṇamāsattheragāthā"
    },
    {
      "number": 172,
      "pali": "‘‘Paccavekkhiṃ imaṃ kāyaṃ, sabbaṃ santarabāhiraṃ; Ajjhattañca bahiddhā ca, tuccho kāyo adissathā’’ti. … Puṇṇamāso thero….",
      "english": "",
      "sinhala": "",
      "paliTitle": ""
    },
    {
      "number": 173,
      "pali": "‘‘Yathāpi bhaddo ājañño, khalitvā patitiṭṭhati; Bhiyyo laddāna saṃvegaṃ, adīno vahate dhuraṃ.",
      "english": "",
      "sinhala": "",
      "paliTitle": "Nandakattheragāthā"
    },
    {
      "number": 174,
      "pali": "‘‘Evaṃ dassanasampannaṃ, sammāsambuddhasāvakaṃ; Ājānīyaṃ maṃ dhāretha, puttaṃ buddhassa orasa’’nti. … Nandako thero….",
      "english": "",
      "sinhala": "",
      "paliTitle": ""
    },
    {
      "number": 175,
      "pali": "‘‘Ehi nandaka gacchāma, upajjhāyassa santikaṃ; Sīhanādaṃ nadissāma, buddhaseṭṭhassa sammukhā.",
      "english": "",
      "sinhala": "",
      "paliTitle": "Bharatattheragāthā"
    },
    {
      "number": 176,
      "pali": "‘‘Yāya no anukampāya, amhe pabbājayī muni; So no attho anuppatto, sabbasaṃyojanakkhayo’’ti. … Bharato thero….",
      "english": "",
      "sinhala": "",
      "paliTitle": ""
    },
    {
      "number": 177,
      "pali": "‘‘Nadanti evaṃ sappaññā, sīhāva girigabbhare; Vīrā vijitasaṅgāmā, jetvā māraṃ savāhaniṃ [savāhanaṃ (bahūsu)].",
      "english": "",
      "sinhala": "",
      "paliTitle": "Bhāradvājattheragāthā"
    },
    {
      "number": 178,
      "pali": "‘‘Satthā ca pariciṇṇo me, dhammo saṅgho ca pūjito; Ahañca vitto sumano, puttaṃ disvā anāsava’’nti. … Bhāradvājo thero….",
      "english": "",
      "sinhala": "",
      "paliTitle": ""
    },
    {
      "number": 179,
      "pali": "‘‘Upāsitā sappurisā, sutā dhammā abhiṇhaso; Sutvāna paṭipajjissaṃ, añjasaṃ amatogadhaṃ.",
      "english": "",
      "sinhala": "",
      "paliTitle": "Kaṇhadinnattheragāthā"
    },
    {
      "number": 180,
      "pali": "‘‘Bhavarāgahatassa me sato, bhavarāgo puna me na vijjati; Na cāhu na ca me bhavissati, na ca me etarahi vijjatī’’ti. … Kaṇhadinno thero…. Vaggo tatiyo niṭṭhito. Tassuddānaṃ – Uttaro bhaddajitthero, sobhito valliyo isi; Vītasoko ca yo thero, puṇṇamāso ca nandako; Bharato bhāradvājo ca, kaṇhadinno mahāmunīti.",
      "english": "",
      "sinhala": "",
      "paliTitle": ""
    }
  ],
  "footer": {
    "pali": "",
    "english": "",
    "sinhala": ""
  }
}