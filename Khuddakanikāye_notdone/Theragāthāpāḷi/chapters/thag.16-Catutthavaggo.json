{
  "id": "thag.16",
  "title": {
    "pali": "Catutthavaggo",
    "english": "",
    "sinhala": ""
  },
  "sections": [
    {
      "number": 181,
      "pali": "‘‘Yato ahaṃ pabbajito, sammāsambuddhasāsane; Vimuccamāno uggacchiṃ, kāmadhātuṃ upaccagaṃ.",
      "english": "",
      "sinhala": "",
      "paliTitle": "Migasirattheragāthā"
    },
    {
      "number": 182,
      "pali": "‘‘Brahmuno pekkhamānassa, tato cittaṃ vimucci me; Akuppā me vimuttīti, sabbasaṃyojanakkhayā’’ti. … Migasiro thero….",
      "english": "",
      "sinhala": "",
      "paliTitle": ""
    },
    {
      "number": 183,
      "pali": "‘‘Aniccāni gahakāni, tattha tattha punappunaṃ; Gahakāraṃ [gahakārakaṃ (sī. pī.)] gavesanto, dukkhā jāti punappunaṃ.",
      "english": "",
      "sinhala": "",
      "paliTitle": "Sivakattheragāthā"
    },
    {
      "number": 184,
      "pali": "‘‘Gahakāraka diṭṭhosi, puna gehaṃ na kāhasi; Sabbā te phāsukā bhaggā, thūṇikā [thūṇirā (pī. ka.), dhuṇirā (syā.)] ca vidālitā [padālitā (sī. syā.)]; Vimariyādikataṃ cittaṃ, idheva vidhamissatī’’ti. … Sivako [sīvako (sī.)] thero….",
      "english": "",
      "sinhala": "",
      "paliTitle": ""
    },
    {
      "number": 185,
      "pali": "‘‘Arahaṃ sugato loke, vātehābādhito [… bādhito (ka.)] muni; Sace uṇhodakaṃ atthi, munino dehi brāhmaṇa.",
      "english": "",
      "sinhala": "",
      "paliTitle": "Upavāṇattheragāthā"
    },
    {
      "number": 186,
      "pali": "‘‘Pūjito pūjaneyyānaṃ [pūjanīyānaṃ (sī.)], sakkareyyāna sakkato; Apacitopaceyyānaṃ [apacanīyānaṃ (sī.), apacineyyānaṃ (syā.)], tassa icchāmi hātave’’ti. … Upavāṇo thero….",
      "english": "",
      "sinhala": "",
      "paliTitle": ""
    },
    {
      "number": 187,
      "pali": "‘‘Diṭṭhā mayā dhammadharā upāsakā, kāmā aniccā iti bhāsamānā; Sārattarattā maṇikuṇḍalesu, puttesu dāresu ca te apekkhā.",
      "english": "",
      "sinhala": "",
      "paliTitle": "Isidinnattheragāthā"
    },
    {
      "number": 188,
      "pali": "‘‘Addhā na jānanti yatodha dhammaṃ, kāmā aniccā iti cāpi āhu; Rāgañca tesaṃ na balatthi chettuṃ, tasmā sitā puttadāraṃ dhanañcā’’ti. … Isidinno thero….",
      "english": "",
      "sinhala": "",
      "paliTitle": ""
    },
    {
      "number": 189,
      "pali": "‘‘Devo ca vassati devo ca gaḷagaḷāyati, Ekako cāhaṃ bherave bile viharāmi; Tassa mayhaṃ ekakassa bherave bile viharato, Natthi bhayaṃ vā chambhitattaṃ vā lomahaṃso vā.",
      "english": "",
      "sinhala": "",
      "paliTitle": "Sambulakaccānattheragāthā"
    },
    {
      "number": 190,
      "pali": "‘‘Dhammatā mamasā yassa me, ekakassa bherave bile; Viharato natthi bhayaṃ vā, chambhitattaṃ vā lomahaṃso vā’’ti. … Sambulakaccāno [sambahulakaccāno (ka.)] thero….",
      "english": "",
      "sinhala": "",
      "paliTitle": ""
    },
    {
      "number": 191,
      "pali": "[udā. 34 udānepi] ‘‘Kassa selūpamaṃ cittaṃ, ṭhitaṃ nānupakampati; Virattaṃ rajanīyesu, kuppanīye na kuppati; Yassevaṃ bhāvitaṃ cittaṃ, kuto taṃ dukkhamessati.",
      "english": "",
      "sinhala": "",
      "paliTitle": "Nitakattheragāthā"
    },
    {
      "number": 192,
      "pali": "‘‘Mama selūpamaṃ cittaṃ, ṭhitaṃ nānupakampati; Virattaṃ rajanīyesu, kuppanīye na kuppati; Mamevaṃ bhāvitaṃ cittaṃ, kuto maṃ dukkhamessatī’’ti. … Nitako [khitako (sī. syā.)] thero….",
      "english": "",
      "sinhala": "",
      "paliTitle": ""
    },
    {
      "number": 193,
      "pali": "‘‘Na tāva supituṃ hoti, ratti nakkhattamālinī; Paṭijaggitumevesā, ratti hoti vijānatā.",
      "english": "",
      "sinhala": "",
      "paliTitle": "Soṇapoṭiriyattheragāthā"
    },
    {
      "number": 194,
      "pali": "‘‘Hatthikkhandhāvapatitaṃ, kuñjaro ce anukkame; Saṅgāme me mataṃ seyyo, yañce jīve parājito’’ti. … Soṇo poṭiriyo [selissariyo (sī.), poṭṭiriyaputto (syā.)] thero ….",
      "english": "",
      "sinhala": "",
      "paliTitle": ""
    },
    {
      "number": 195,
      "pali": "‘‘Pañca kāmaguṇe hitvā, piyarūpe manorame; Saddhāya gharā nikkhamma, dukkhassantakaro bhave.",
      "english": "",
      "sinhala": "",
      "paliTitle": "Nisabhattheragāthā"
    },
    {
      "number": 196,
      "pali": "‘‘Nābhinandāmi maraṇaṃ, nābhinandāmi jīvitaṃ; Kālañca paṭikaṅkhāmi, sampajāno patissato’’ti. … Nisabho thero….",
      "english": "",
      "sinhala": "",
      "paliTitle": ""
    },
    {
      "number": 197,
      "pali": "‘‘Ambapallavasaṅkāsaṃ, aṃse katvāna cīvaraṃ; Nisinno hatthigīvāyaṃ, gāmaṃ piṇḍāya pāvisiṃ.",
      "english": "",
      "sinhala": "",
      "paliTitle": "Usabhattheragāthā"
    },
    {
      "number": 198,
      "pali": "‘‘Hatthikkhandhato oruyha, saṃvegaṃ alabhiṃ tadā; Sohaṃ ditto tadā santo, patto me āsavakkhayo’’ti. … Usabho thero….",
      "english": "",
      "sinhala": "",
      "paliTitle": ""
    },
    {
      "number": 199,
      "pali": "‘‘Ayamiti kappaṭo kappaṭakuro, acchāya atibharitāya [atibhariyāya (sī. ka.), accaṃ bharāya (syā.)]; Amataghaṭikāyaṃ dhammakaṭamatto [dhammakaṭapatto (syā. ka. aṭṭha.), dhammakaṭamaggo (sī. aṭṭha.)], katapadaṃ jhānāni ocetuṃ.",
      "english": "",
      "sinhala": "",
      "paliTitle": "Kappaṭakurattheragāthā"
    },
    {
      "number": 200,
      "pali": "‘‘Mā kho tvaṃ kappaṭa pacālesi, mā tvaṃ upakaṇṇamhi tāḷessaṃ; Na hi [na vā (ka.)] tvaṃ kappaṭa mattamaññāsi, saṅghamajjhamhi pacalāyamānoti. … Kappaṭakuro thero…. Vaggo catuttho niṭṭhito. Tassuddānaṃ – Migasiro sivako ca, upavāno ca paṇḍito; Isidinno ca kaccāno, nitako ca mahāvasī; Poṭiriyaputto nisabho, usabho kappaṭakuroti.",
      "english": "",
      "sinhala": "",
      "paliTitle": ""
    }
  ],
  "footer": {
    "pali": "",
    "english": "",
    "sinhala": ""
  }
}