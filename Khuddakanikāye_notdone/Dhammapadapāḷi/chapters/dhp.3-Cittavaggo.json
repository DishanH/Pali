{
  "id": "dhp.3",
  "title": {
    "pali": "Cittavaggo",
    "english": "",
    "sinhala": ""
  },
  "sections": [
    {
      "number": 33,
      "pali": "Phandanaṃ capalaṃ cittaṃ, dūrakkhaṃ [durakkhaṃ (sabbattha)] dunnivārayaṃ; Ujuṃ karoti medhāvī, usukārova tejanaṃ.",
      "english": "",
      "sinhala": "",
      "paliTitle": ""
    },
    {
      "number": 34,
      "pali": "Vārijova thale khitto, okamokataubbhato; Pariphandatidaṃ cittaṃ, māradheyyaṃ pahātave.",
      "english": "",
      "sinhala": "",
      "paliTitle": ""
    },
    {
      "number": 35,
      "pali": "Dunniggahassa lahuno, yatthakāmanipātino; Cittassa damatho sādhu, cittaṃ dantaṃ sukhāvahaṃ.",
      "english": "",
      "sinhala": "",
      "paliTitle": ""
    },
    {
      "number": 36,
      "pali": "Sududdasaṃ sunipuṇaṃ, yatthakāmanipātinaṃ; Cittaṃ rakkhetha medhāvī, cittaṃ guttaṃ sukhāvahaṃ.",
      "english": "",
      "sinhala": "",
      "paliTitle": ""
    },
    {
      "number": 37,
      "pali": "Dūraṅgamaṃ ekacaraṃ [ekacāraṃ (ka.)], asarīraṃ guhāsayaṃ; Ye cittaṃ saṃyamessanti, mokkhanti mārabandhanā.",
      "english": "",
      "sinhala": "",
      "paliTitle": ""
    },
    {
      "number": 38,
      "pali": "Anavaṭṭhitacittassa, saddhammaṃ avijānato; Pariplavapasādassa, paññā na paripūrati.",
      "english": "",
      "sinhala": "",
      "paliTitle": ""
    },
    {
      "number": 39,
      "pali": "Anavassutacittassa, ananvāhatacetaso; Puññapāpapahīnassa, natthi jāgarato bhayaṃ.",
      "english": "",
      "sinhala": "",
      "paliTitle": ""
    },
    {
      "number": 40,
      "pali": "Kumbhūpamaṃ kāyamimaṃ viditvā, nagarūpamaṃ cittamidaṃ ṭhapetvā; Yodhetha māraṃ paññāvudhena, jitañca rakkhe anivesano siyā.",
      "english": "",
      "sinhala": "",
      "paliTitle": ""
    },
    {
      "number": 41,
      "pali": "Aciraṃ vatayaṃ kāyo, pathaviṃ adhisessati; Chuddho apetaviññāṇo, niratthaṃva kaliṅgaraṃ.",
      "english": "",
      "sinhala": "",
      "paliTitle": ""
    },
    {
      "number": 42,
      "pali": "Diso disaṃ yaṃ taṃ kayirā, verī vā pana verinaṃ; Micchāpaṇihitaṃ cittaṃ, pāpiyo [pāpiyaṃ (?)] naṃ tato kare.",
      "english": "",
      "sinhala": "",
      "paliTitle": ""
    },
    {
      "number": 43,
      "pali": "Na taṃ mātā pitā kayirā, aññe vāpi ca ñātakā; Sammāpaṇihitaṃ cittaṃ, seyyaso naṃ tato kare. ",
      "english": "",
      "sinhala": "",
      "paliTitle": ""
    }
  ],
  "footer": {
    "pali": "Cittavaggo tatiyo niṭṭhito.",
    "english": "",
    "sinhala": ""
  }
}