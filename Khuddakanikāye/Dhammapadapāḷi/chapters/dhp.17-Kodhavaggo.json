{
  "id": "dhp.17",
  "title": {
    "pali": "Kodhavaggo",
    "english": "",
    "sinhala": ""
  },
  "sections": [
    {
      "number": 221,
      "pali": "Kodhaṃ jahe vippajaheyya mānaṃ, saṃyojanaṃ sabbamatikkameyya; Taṃ nāmarūpasmimasajjamānaṃ, akiñcanaṃ nānupatanti dukkhā.",
      "english": "",
      "sinhala": "",
      "paliTitle": ""
    },
    {
      "number": 222,
      "pali": "Yo ve uppatitaṃ kodhaṃ, rathaṃ bhantaṃva vāraye [dhāraye (sī. syā. pī.)]; Tamahaṃ sārathiṃ brūmi, rasmiggāho itaro jano.",
      "english": "",
      "sinhala": "",
      "paliTitle": ""
    },
    {
      "number": 223,
      "pali": "Akkodhena jine kodhaṃ, asādhuṃ sādhunā jine; Jine kadariyaṃ dānena, saccenālikavādinaṃ.",
      "english": "",
      "sinhala": "",
      "paliTitle": ""
    },
    {
      "number": 224,
      "pali": "Saccaṃ bhaṇe na kujjheyya, dajjā appampi [dajjā’ppasmimpi (sī. pī.), dajjā appasmi (syā. ka.)] yācito; Etehi tīhi ṭhānehi, gacche devāna santike.",
      "english": "",
      "sinhala": "",
      "paliTitle": ""
    },
    {
      "number": 225,
      "pali": "Ahiṃsakā ye munayo [ahiṃsakāyā munayo (ka.)], niccaṃ kāyena saṃvutā; Te yanti accutaṃ ṭhānaṃ, yattha gantvā na socare.",
      "english": "",
      "sinhala": "",
      "paliTitle": ""
    },
    {
      "number": 226,
      "pali": "Sadā jāgaramānānaṃ, ahorattānusikkhinaṃ; Nibbānaṃ adhimuttānaṃ, atthaṃ gacchanti āsavā.",
      "english": "",
      "sinhala": "",
      "paliTitle": ""
    },
    {
      "number": 227,
      "pali": "Porāṇametaṃ atula, netaṃ ajjatanāmiva; Nindanti tuṇhimāsīnaṃ, nindanti bahubhāṇinaṃ; Mitabhāṇimpi nindanti, natthi loke anindito.",
      "english": "",
      "sinhala": "",
      "paliTitle": ""
    },
    {
      "number": 228,
      "pali": "Na cāhu na ca bhavissati, na cetarahi vijjati; Ekantaṃ nindito poso, ekantaṃ vā pasaṃsito.",
      "english": "",
      "sinhala": "",
      "paliTitle": ""
    },
    {
      "number": 229,
      "pali": "Yaṃ ce viññū pasaṃsanti, anuvicca suve suve; Acchiddavuttiṃ [acchinnavuttiṃ (ka.)] medhāviṃ, paññāsīlasamāhitaṃ.",
      "english": "",
      "sinhala": "",
      "paliTitle": ""
    },
    {
      "number": 230,
      "pali": "Nikkhaṃ [nekkhaṃ (sī. syā. pī.)] jambonadasseva, ko taṃ ninditumarahati; Devāpi naṃ pasaṃsanti, brahmunāpi pasaṃsito.",
      "english": "",
      "sinhala": "",
      "paliTitle": ""
    },
    {
      "number": 231,
      "pali": "Kāyappakopaṃ rakkheyya, kāyena saṃvuto siyā; Kāyaduccaritaṃ hitvā, kāyena sucaritaṃ care.",
      "english": "",
      "sinhala": "",
      "paliTitle": ""
    },
    {
      "number": 232,
      "pali": "Vacīpakopaṃ rakkheyya, vācāya saṃvuto siyā; Vacīduccaritaṃ hitvā, vācāya sucaritaṃ care.",
      "english": "",
      "sinhala": "",
      "paliTitle": ""
    },
    {
      "number": 233,
      "pali": "Manopakopaṃ rakkheyya, manasā saṃvuto siyā; Manoduccaritaṃ hitvā, manasā sucaritaṃ care.",
      "english": "",
      "sinhala": "",
      "paliTitle": ""
    },
    {
      "number": 234,
      "pali": "Kāyena saṃvutā dhīrā, atho vācāya saṃvutā; Manasā saṃvutā dhīrā, te ve suparisaṃvutā. Kodhavaggo sattarasamo niṭṭhito.",
      "english": "",
      "sinhala": "",
      "paliTitle": ""
    }
  ],
  "footer": {
    "pali": "",
    "english": "",
    "sinhala": ""
  }
}