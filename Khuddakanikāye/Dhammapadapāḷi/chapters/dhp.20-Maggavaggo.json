{
  "id": "dhp.20",
  "title": {
    "pali": "Maggavaggo",
    "english": "",
    "sinhala": ""
  },
  "sections": [
    {
      "number": 273,
      "pali": "Maggānaṭṭhaṅgiko seṭṭho, saccānaṃ caturo padā; Virāgo seṭṭho dhammānaṃ, dvipadānañca cakkhumā.",
      "english": "",
      "sinhala": "",
      "paliTitle": ""
    },
    {
      "number": 274,
      "pali": "Eseva [esova (sī. pī.)] maggo natthañño, dassanassa visuddhiyā; Etañhi tumhe paṭipajjatha, mārassetaṃ pamohanaṃ.",
      "english": "",
      "sinhala": "",
      "paliTitle": ""
    },
    {
      "number": 275,
      "pali": "Etañhi tumhe paṭipannā, dukkhassantaṃ karissatha; Akkhāto vo [akkhāto ve (sī. pī.)] mayā maggo, aññāya sallakantanaṃ [sallasanthanaṃ (sī. pī.), sallasatthanaṃ (syā.)].",
      "english": "",
      "sinhala": "",
      "paliTitle": ""
    },
    {
      "number": 276,
      "pali": "Tumhehi kiccamātappaṃ, akkhātāro tathāgatā; Paṭipannā pamokkhanti, jhāyino mārabandhanā.",
      "english": "",
      "sinhala": "",
      "paliTitle": ""
    },
    {
      "number": 277,
      "pali": "‘‘Sabbe saṅkhārā aniccā’’ti, yadā paññāya passati; Atha nibbindati dukkhe, esa maggo visuddhiyā.",
      "english": "",
      "sinhala": "",
      "paliTitle": ""
    },
    {
      "number": 278,
      "pali": "‘‘Sabbe saṅkhārā dukkhā’’ti, yadā paññāya passati; Atha nibbindati dukkhe, esa maggo visuddhiyā.",
      "english": "",
      "sinhala": "",
      "paliTitle": ""
    },
    {
      "number": 279,
      "pali": "‘‘Sabbe dhammā anattā’’ti, yadā paññāya passati; Atha nibbindati dukkhe, esa maggo visuddhiyā.",
      "english": "",
      "sinhala": "",
      "paliTitle": ""
    },
    {
      "number": 280,
      "pali": "Uṭṭhānakālamhi anuṭṭhahāno, yuvā balī ālasiyaṃ upeto; Saṃsannasaṅkappamano [asampannasaṅkappamano (ka.)] kusīto, paññāya maggaṃ alaso na vindati.",
      "english": "",
      "sinhala": "",
      "paliTitle": ""
    },
    {
      "number": 281,
      "pali": "Vācānurakkhī manasā susaṃvuto, kāyena ca nākusalaṃ kayirā [akusalaṃ na kayirā (sī. syā. kaṃ. pī.)]; Ete tayo kammapathe visodhaye, ārādhaye maggamisippaveditaṃ.",
      "english": "",
      "sinhala": "",
      "paliTitle": ""
    },
    {
      "number": 282,
      "pali": "Yogā ve jāyatī [jāyate (katthaci)] bhūri, ayogā bhūrisaṅkhayo; Etaṃ dvedhāpathaṃ ñatvā, bhavāya vibhavāya ca; Tathāttānaṃ niveseyya, yathā bhūri pavaḍḍhati.",
      "english": "",
      "sinhala": "",
      "paliTitle": ""
    },
    {
      "number": 283,
      "pali": "Vanaṃ chindatha mā rukkhaṃ, vanato jāyate bhayaṃ; Chetvā vanañca vanathañca, nibbanā hotha bhikkhavo.",
      "english": "",
      "sinhala": "",
      "paliTitle": ""
    },
    {
      "number": 284,
      "pali": "Yāva hi vanatho na chijjati, aṇumattopi narassa nārisu; Paṭibaddhamanova [paṭibandhamanova (ka.)] tāva so, vaccho khīrapakova [khīrapānova (pī.)] mātari.",
      "english": "",
      "sinhala": "",
      "paliTitle": ""
    },
    {
      "number": 285,
      "pali": "Ucchinda sinehamattano kumudaṃ sāradikaṃva [pāṇinā]; Santimaggameva brūhaya, nibbānaṃ sugatena desitaṃ.",
      "english": "",
      "sinhala": "",
      "paliTitle": ""
    },
    {
      "number": 286,
      "pali": "Idha vassaṃ vasissāmi, idha hemantagimhisu; Iti bālo vicinteti, antarāyaṃ na bujjhati.",
      "english": "",
      "sinhala": "",
      "paliTitle": ""
    },
    {
      "number": 287,
      "pali": "Taṃ puttapasusammattaṃ, byāsattamanasaṃ naraṃ; Suttaṃ gāmaṃ mahoghova, maccu ādāya gacchati.",
      "english": "",
      "sinhala": "",
      "paliTitle": ""
    },
    {
      "number": 288,
      "pali": "Na santi puttā tāṇāya, na pitā nāpi bandhavā; Antakenādhipannassa, natthi ñātīsu tāṇatā.",
      "english": "",
      "sinhala": "",
      "paliTitle": ""
    },
    {
      "number": 289,
      "pali": "Etamatthavasaṃ ñatvā, paṇḍito sīlasaṃvuto; Nibbānagamanaṃ maggaṃ, khippameva visodhaye. Maggavaggo vīsatimo niṭṭhito.",
      "english": "",
      "sinhala": "",
      "paliTitle": ""
    }
  ],
  "footer": {
    "pali": "",
    "english": "",
    "sinhala": ""
  }
}