{
  "id": "pv.26",
  "title": {
    "pali": "Kaṇṇamuṇḍapetivatthu",
    "english": "",
    "sinhala": ""
  },
  "sections": [
    {
      "number": 348,
      "pali": "‘‘Soṇṇasopānaphalakā, soṇṇavālukasanthatā; Tattha sogandhiyā vaggū, sucigandhā manoramā.",
      "english": "",
      "sinhala": "",
      "paliTitle": ""
    },
    {
      "number": 349,
      "pali": "‘‘Nānārukkhehi sañchannā, nānāgandhasameritā; Nānāpadumasañchannā, puṇḍarīkasamotatā [samohatā (ka.)].",
      "english": "",
      "sinhala": "",
      "paliTitle": ""
    },
    {
      "number": 350,
      "pali": "‘‘Surabhiṃ sampavāyanti, manuññā māluteritā; Haṃsakoñcābhirudā ca, cakkavakkābhikūjitā.",
      "english": "",
      "sinhala": "",
      "paliTitle": ""
    },
    {
      "number": 351,
      "pali": "‘‘Nānādijagaṇākiṇṇā, nānāsaragaṇāyutā; Nānāphaladharā rukkhā, nānāpupphadharā vanā.",
      "english": "",
      "sinhala": "",
      "paliTitle": ""
    },
    {
      "number": 352,
      "pali": "‘‘Na manussesu īdisaṃ, nagaraṃ yādisaṃ idaṃ; Pāsādā bahukā tuyhaṃ, sovaṇṇarūpiyāmayā; Daddallamānā ābhenti [ābhanti (ka.)], samantā caturo disā.",
      "english": "",
      "sinhala": "",
      "paliTitle": ""
    },
    {
      "number": 353,
      "pali": "‘‘Pañca dāsisatā tuyhaṃ, yā temā paricārikā; Tā [kā (ka.)] kambukāyūradharā [kambukeyūradharā (sī.)], kañcanāveḷabhūsitā.",
      "english": "",
      "sinhala": "",
      "paliTitle": ""
    },
    {
      "number": 354,
      "pali": "‘‘Pallaṅkā bahukā tuyhaṃ, sovaṇṇarūpiyāmayā; Kadalimigasañchannā [kādalimigasañchannā (sī.)], sajjā gonakasanthatā.",
      "english": "",
      "sinhala": "",
      "paliTitle": ""
    },
    {
      "number": 355,
      "pali": "‘‘Yattha tvaṃ vāsūpagatā, sabbakāmasamiddhinī; Sampattāyaḍḍharattāya [… rattiyā (ka.)], tato uṭṭhāya gacchasi.",
      "english": "",
      "sinhala": "",
      "paliTitle": ""
    },
    {
      "number": 356,
      "pali": "‘‘Uyyānabhūmiṃ gantvāna, pokkharaññā samantato; Tassā tīre tuvaṃ ṭhāsi, harite saddale subhe.",
      "english": "",
      "sinhala": "",
      "paliTitle": ""
    },
    {
      "number": 357,
      "pali": "‘‘Tato te kaṇṇamuṇḍo sunakho, aṅgamaṅgāni khādati; Yadā ca khāyitā āsi, aṭṭhisaṅkhalikā katā; Ogāhasi pokkharaṇiṃ, hoti kāyo yathā pure.",
      "english": "",
      "sinhala": "",
      "paliTitle": ""
    },
    {
      "number": 358,
      "pali": "‘‘Tato tvaṃ aṅgapaccaṅgī [aṅgapaccaṅgā (ka.)], sucāru piyadassanā; Vatthena pārupitvāna, āyāsi mama santikaṃ.",
      "english": "",
      "sinhala": "",
      "paliTitle": ""
    },
    {
      "number": 359,
      "pali": "‘‘Kiṃ nu kāyena vācāya, manasā dukkaṭaṃ kataṃ; Kissa kammavipākena, kaṇṇamuṇḍo sunakho tavaaṅgamaṅgāni khādatī’’ti.",
      "english": "",
      "sinhala": "",
      "paliTitle": ""
    },
    {
      "number": 360,
      "pali": "‘‘Kimilāyaṃ [kimbilāyaṃ (sī. syā.)] gahapati, saddho āsi upāsako; Tassāhaṃ bhariyā āsiṃ, dussīlā aticārinī.",
      "english": "",
      "sinhala": "",
      "paliTitle": ""
    },
    {
      "number": 361,
      "pali": "‘‘So maṃ aticaramānāya [evamāticaramānāya (syā. pī.)], sāmiko etadabravi; ‘Netaṃ channaṃ [netaṃ channaṃ na (sī.), netaṃ channaṃ netaṃ (ka.)] patirūpaṃ, yaṃ tvaṃ aticarāsi maṃ’.",
      "english": "",
      "sinhala": "",
      "paliTitle": ""
    },
    {
      "number": 362,
      "pali": "‘‘Sāhaṃ ghorañca sapathaṃ, musāvādañca bhāsisaṃ; ‘Nāhaṃ taṃ aticarāmi, kāyena uda cetasā.",
      "english": "",
      "sinhala": "",
      "paliTitle": ""
    },
    {
      "number": 363,
      "pali": "‘‘‘Sacāhaṃ taṃ aticarāmi, kāyena uda cetasā; Kaṇṇamuṇḍo yaṃ sunakho, aṅgamaṅgāni khādatu’.",
      "english": "",
      "sinhala": "",
      "paliTitle": ""
    },
    {
      "number": 364,
      "pali": "‘‘Tassa kammassa vipākaṃ, musāvādassa cūbhayaṃ; Satteva vassasatāni, anubhūtaṃ yato hi me; Kaṇṇamuṇḍo ca sunakho, aṅgamaṅgāni khādati.",
      "english": "",
      "sinhala": "",
      "paliTitle": ""
    },
    {
      "number": 365,
      "pali": "‘‘Tvañca deva bahukāro, atthāya me idhāgato; Sumuttāhaṃ kaṇṇamuṇḍassa, asokā akutobhayā.",
      "english": "",
      "sinhala": "",
      "paliTitle": ""
    },
    {
      "number": 366,
      "pali": "‘‘Tāhaṃ deva namassāmi, yācāmi pañjalīkatā; Bhuñja amānuse kāme, rama deva mayā sahā’’ti.",
      "english": "",
      "sinhala": "",
      "paliTitle": ""
    },
    {
      "number": 367,
      "pali": "‘‘Bhuttā amānusā kāmā, ramitomhi tayā saha; Tāhaṃ subhage yācāmi, khippaṃ paṭinayāhi ma’’nti. Kaṇṇamuṇḍapetivatthu dvādasamaṃ.",
      "english": "",
      "sinhala": "",
      "paliTitle": ""
    }
  ],
  "footer": {
    "pali": "",
    "english": "",
    "sinhala": ""
  }
}