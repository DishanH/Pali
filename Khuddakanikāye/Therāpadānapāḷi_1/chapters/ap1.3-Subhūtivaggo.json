{
  "id": "ap1.3",
  "title": {
    "pali": "Subhūtivaggo",
    "english": "",
    "sinhala": ""
  },
  "sections": [
    {
      "number": 1,
      "pali": "Subhūtittheraapadānaṃ",
      "english": "",
      "sinhala": "",
      "paliTitle": ""
    },
    {
      "number": 1,
      "pali": "‘‘Himavantassāvidūre, nisabho nāma pabbato; Assamo sukato mayhaṃ, paṇṇasālā sumāpitā.",
      "english": "",
      "sinhala": "",
      "paliTitle": ""
    },
    {
      "number": 2,
      "pali": "‘‘Kosiyo nāma nāmena, jaṭilo uggatāpano; Ekākiyo [ekākiko (ka.)] adutiyo, vasāmi nisabhe tadā.",
      "english": "",
      "sinhala": "",
      "paliTitle": ""
    },
    {
      "number": 3,
      "pali": "‘‘Phalaṃ mūlañca paṇṇañca, na bhuñjāmi ahaṃ tadā; Pavattaṃva supātāhaṃ [pavattapaṇḍupattāni (sī.)], upajīvāmi tāvade.",
      "english": "",
      "sinhala": "",
      "paliTitle": ""
    },
    {
      "number": 4,
      "pali": "‘‘Nāhaṃ kopemi ājīvaṃ, cajamānopi jīvitaṃ; Ārādhemi sakaṃ cittaṃ, vivajjemi anesanaṃ.",
      "english": "",
      "sinhala": "",
      "paliTitle": ""
    },
    {
      "number": 5,
      "pali": "‘‘Rāgūpasaṃhitaṃ cittaṃ, yadā uppajjate mama; Sayaṃva paccavekkhāmi, ekaggo taṃ damemahaṃ.",
      "english": "",
      "sinhala": "",
      "paliTitle": ""
    },
    {
      "number": 6,
      "pali": "‘‘‘Rajjase rajjanīye ca, dussanīye ca dussase; Muyhase mohanīye ca, nikkhamassu vanā tuvaṃ.",
      "english": "",
      "sinhala": "",
      "paliTitle": ""
    },
    {
      "number": 7,
      "pali": "‘‘‘Visuddhānaṃ ayaṃ vāso, nimmalānaṃ tapassinaṃ; Mā kho visuddhaṃ dūsesi, nikkhamassu vanā tuvaṃ.",
      "english": "",
      "sinhala": "",
      "paliTitle": ""
    },
    {
      "number": 8,
      "pali": "‘‘‘Agāriko bhavitvāna, yadā puttaṃ [sadāyuttaṃ (sī.), yadāyuttaṃ (syā.)], labhissasi; Ubhopi mā virādhesi, nikkhamassu vanā tuvaṃ.",
      "english": "",
      "sinhala": "",
      "paliTitle": ""
    },
    {
      "number": 9,
      "pali": "‘‘‘Chavālātaṃ yathā kaṭṭhaṃ, na kvaci kiccakārakaṃ; Neva gāme araññe vā, na hi taṃ kaṭṭhasammataṃ.",
      "english": "",
      "sinhala": "",
      "paliTitle": ""
    },
    {
      "number": 10,
      "pali": "‘‘‘Chavālātūpamo tvaṃsi, na gihī nāpi saññato; Ubhato muttako ajja, nikkhamassu vanā tuvaṃ.",
      "english": "",
      "sinhala": "",
      "paliTitle": ""
    },
    {
      "number": 11,
      "pali": "‘‘‘Siyā nu kho tava etaṃ, ko pajānāti te idaṃ; Saddhādhuraṃ vahisi [saddhādhuraṃ jahasi (sī.), sīghaṃ dhuraṃ vahisi (syā.)] me, kosajjabahulāya ca.",
      "english": "",
      "sinhala": "",
      "paliTitle": ""
    },
    {
      "number": 12,
      "pali": "‘‘‘Jigucchissanti taṃ viññū, asuciṃ nāgariko yathā; Ākaḍḍhitvāna isayo, codayissanti taṃ sadā.",
      "english": "",
      "sinhala": "",
      "paliTitle": ""
    },
    {
      "number": 13,
      "pali": "‘‘‘Taṃ viññū pavadissanti, samatikkantasāsanaṃ; Saṃvāsaṃ alabhanto hi, kathaṃ jīvihisi [jīvissasi (sī.)] tuvaṃ.",
      "english": "",
      "sinhala": "",
      "paliTitle": ""
    },
    {
      "number": 14,
      "pali": "‘‘‘Tidhāpabhinnaṃ mātaṅgaṃ, kuñjaraṃ saṭṭhihāyanaṃ; Balī nāgo upagantvā, yūthā nīharate gajaṃ.",
      "english": "",
      "sinhala": "",
      "paliTitle": ""
    },
    {
      "number": 15,
      "pali": "‘‘‘Yūthā vinissaṭo santo, sukhaṃ sātaṃ na vindati; Dukkhito vimano hoti, pajjhāyanto pavedhati.",
      "english": "",
      "sinhala": "",
      "paliTitle": ""
    },
    {
      "number": 16,
      "pali": "‘‘‘Tatheva jaṭilā tampi, nīharissanti dummatiṃ; Tehi tvaṃ nissaṭo santo, sukhaṃ sātaṃ na lacchasi.",
      "english": "",
      "sinhala": "",
      "paliTitle": ""
    },
    {
      "number": 17,
      "pali": "‘‘‘Divā vā yadi vā rattiṃ, sokasallasamappito; Ḍayhasi pariḷāhena, gajo yūthāva nissaṭo.",
      "english": "",
      "sinhala": "",
      "paliTitle": ""
    },
    {
      "number": 18,
      "pali": "‘‘‘Jātarūpaṃ yathā kūṭaṃ, neva jhāyati [yāyati (syā.)] katthaci; Tathā sīlavihīno tvaṃ, na jhāyissasi [yārissati (syā.)] katthaci.",
      "english": "",
      "sinhala": "",
      "paliTitle": ""
    },
    {
      "number": 19,
      "pali": "‘‘‘Agāraṃ vasamānopi, kathaṃ jīvihisi tuvaṃ; Mattikaṃ pettikañcāpi, natthi te nihitaṃ dhanaṃ.",
      "english": "",
      "sinhala": "",
      "paliTitle": ""
    },
    {
      "number": 20,
      "pali": "‘‘‘Sayaṃ kammaṃ karitvāna, gatte sedaṃ pamocayaṃ; Evaṃ jīvihisi gehe, sādhu te taṃ na ruccati.",
      "english": "",
      "sinhala": "",
      "paliTitle": ""
    },
    {
      "number": 21,
      "pali": "‘‘‘Evāhaṃ tattha vāremi, saṃkilesagataṃ manaṃ; Nānādhammakathaṃ katvā, pāpā cittaṃ nivārayiṃ’.",
      "english": "",
      "sinhala": "",
      "paliTitle": ""
    },
    {
      "number": 22,
      "pali": "‘‘Evaṃ me viharantassa, appamādavihārino; Tiṃsavassasahassāni, vipine me atikkamuṃ.",
      "english": "",
      "sinhala": "",
      "paliTitle": ""
    },
    {
      "number": 23,
      "pali": "‘‘Appamādarataṃ disvā, uttamatthaṃ gavesakaṃ; Padumuttarasambuddho, āgacchi mama santikaṃ.",
      "english": "",
      "sinhala": "",
      "paliTitle": ""
    },
    {
      "number": 24,
      "pali": "‘‘Timbarūsakavaṇṇābho, appameyyo anūpamo; Rūpenāsadiso buddho, ākāse caṅkamī tadā.",
      "english": "",
      "sinhala": "",
      "paliTitle": ""
    },
    {
      "number": 25,
      "pali": "‘‘Suphullo sālarājāva, vijjūvabbhaghanantare; Ñāṇenāsadiso buddho, ākāse caṅkamī tadā.",
      "english": "",
      "sinhala": "",
      "paliTitle": ""
    },
    {
      "number": 26,
      "pali": "‘‘Sīharājā vasambhīto [chambhito (ka.)], Gajarājāva dappito [dammito (ka.)]. Lāsito [abhīto (syā.)] byaggharājāva, ākāse caṅkamī tadā.",
      "english": "",
      "sinhala": "",
      "paliTitle": ""
    },
    {
      "number": 27,
      "pali": "‘‘Siṅgīnikkhasavaṇṇābho, khadiraṅgārasannibho; Maṇi yathā jotiraso, ākāse caṅkamī tadā.",
      "english": "",
      "sinhala": "",
      "paliTitle": ""
    },
    {
      "number": 28,
      "pali": "‘‘Visuddhakelāsanibho, puṇṇamāyeva candimā; Majjhanhikeva [majjhantikeva (sabbattha)] sūriyo, ākāse caṅkamī tadā.",
      "english": "",
      "sinhala": "",
      "paliTitle": ""
    },
    {
      "number": 29,
      "pali": "‘‘Disvā nabhe caṅkamantaṃ, evaṃ cintesahaṃ tadā; ‘Devo nu kho ayaṃ satto, udāhu manujo ayaṃ.",
      "english": "",
      "sinhala": "",
      "paliTitle": ""
    },
    {
      "number": 30,
      "pali": "‘‘‘Na me suto vā diṭṭho vā, mahiyā ediso naro; Api mantapadaṃ atthi, ayaṃ satthā bhavissati’.",
      "english": "",
      "sinhala": "",
      "paliTitle": ""
    },
    {
      "number": 31,
      "pali": "‘‘Evāhaṃ cintayitvāna, sakaṃ cittaṃ pasādayiṃ; Nānāpupphañca gandhañca, sannipātesahaṃ [sannipātetvāhaṃ (sī.)] tadā.",
      "english": "",
      "sinhala": "",
      "paliTitle": ""
    },
    {
      "number": 32,
      "pali": "‘‘Pupphāsanaṃ paññapetvā, sādhucittaṃ manoramaṃ; Narasārathinaṃ aggaṃ, idaṃ vacanamabraviṃ.",
      "english": "",
      "sinhala": "",
      "paliTitle": ""
    },
    {
      "number": 33,
      "pali": "‘‘‘Idaṃ me āsanaṃ vīra, paññattaṃ tavanucchavaṃ; Hāsayanto mamaṃ cittaṃ, nisīda kusumāsane’.",
      "english": "",
      "sinhala": "",
      "paliTitle": ""
    },
    {
      "number": 34,
      "pali": "‘‘Nisīdi tattha bhagavā, asambhītova [achambhitova (ka.)] kesarī; Sattarattindivaṃ buddho, pavare kusumāsane.",
      "english": "",
      "sinhala": "",
      "paliTitle": ""
    },
    {
      "number": 35,
      "pali": "‘‘Namassamāno aṭṭhāsiṃ, sattarattindivaṃ ahaṃ; Vuṭṭhahitvā samādhimhā, satthā loke anuttaro; Mama kammaṃ pakittento, idaṃ vacanamabravi.",
      "english": "",
      "sinhala": "",
      "paliTitle": ""
    },
    {
      "number": 36,
      "pali": "‘‘‘Bhāvehi buddhānussatiṃ, bhāvanānamanuttaraṃ; Imaṃ satiṃ bhāvayitvā, pūrayissasi mānasaṃ.",
      "english": "",
      "sinhala": "",
      "paliTitle": ""
    },
    {
      "number": 37,
      "pali": "‘‘‘Tiṃsakappasahassāni, devaloke ramissasi; Asītikkhattuṃ devindo, devarajjaṃ karissasi; Sahassakkhattuṃ cakkavattī, rājā raṭṭhe bhavissasi.",
      "english": "",
      "sinhala": "",
      "paliTitle": ""
    },
    {
      "number": 38,
      "pali": "‘‘‘Padesarajjaṃ vipulaṃ, gaṇanāto asaṅkhiyaṃ; Anubhossasi taṃ sabbaṃ, buddhānussatiyā phalaṃ.",
      "english": "",
      "sinhala": "",
      "paliTitle": ""
    },
    {
      "number": 39,
      "pali": "‘‘‘Bhavābhave saṃsaranto, mahābhogaṃ labhissasi; Bhoge te ūnatā natthi, buddhānussatiyā phalaṃ.",
      "english": "",
      "sinhala": "",
      "paliTitle": ""
    },
    {
      "number": 40,
      "pali": "‘‘‘Kappasatasahassamhi, okkākakulasambhavo; Gotamo nāma gottena, satthā loke bhavissati.",
      "english": "",
      "sinhala": "",
      "paliTitle": ""
    },
    {
      "number": 41,
      "pali": "‘‘‘Asītikoṭiṃ chaḍḍetvā, dāse kammakare bahū; Gotamassa bhagavato, sāsane pabbajissasi.",
      "english": "",
      "sinhala": "",
      "paliTitle": ""
    },
    {
      "number": 42,
      "pali": "‘‘‘Ārādhayitvā sambuddhaṃ, gotamaṃ sakyapuṅgavaṃ; Subhūti nāma nāmena, hessati satthu sāvako.",
      "english": "",
      "sinhala": "",
      "paliTitle": ""
    },
    {
      "number": 43,
      "pali": "‘‘‘Bhikkhusaṅghe nisīditvā, dakkhiṇeyyaguṇamhi taṃ; Tathāraṇavihāre ca, dvīsu agge ṭhapessati’.",
      "english": "",
      "sinhala": "",
      "paliTitle": ""
    },
    {
      "number": 44,
      "pali": "‘‘Idaṃ vatvāna sambuddho, jalajuttamanāmako; Nabhaṃ abbhuggamī vīro, haṃsarājāva ambare.",
      "english": "",
      "sinhala": "",
      "paliTitle": ""
    },
    {
      "number": 45,
      "pali": "‘‘Sāsito lokanāthena, namassitvā tathāgataṃ; Sadā bhāvemi mudito, buddhānussatimuttamaṃ.",
      "english": "",
      "sinhala": "",
      "paliTitle": ""
    },
    {
      "number": 46,
      "pali": "‘‘Tena kammena sukatena, cetanāpaṇidhīhi ca; Jahitvā mānusaṃ dehaṃ, tāvatiṃsaṃ agacchahaṃ.",
      "english": "",
      "sinhala": "",
      "paliTitle": ""
    },
    {
      "number": 47,
      "pali": "‘‘Asītikkhattuṃ devindo, devarajjamakārayiṃ; Sahassakkhattuṃ rājā ca, cakkavattī ahosahaṃ.",
      "english": "",
      "sinhala": "",
      "paliTitle": ""
    },
    {
      "number": 48,
      "pali": "‘‘Padesarajjaṃ vipulaṃ, gaṇanāto asaṅkhiyaṃ; Anubhomi susampattiṃ, buddhānussatiyā phalaṃ.",
      "english": "",
      "sinhala": "",
      "paliTitle": ""
    },
    {
      "number": 49,
      "pali": "‘‘Bhavābhave saṃsaranto, mahābhogaṃ labhāmahaṃ; Bhoge me ūnatā natthi, buddhānussatiyā phalaṃ.",
      "english": "",
      "sinhala": "",
      "paliTitle": ""
    },
    {
      "number": 50,
      "pali": "‘‘Satasahassito kappe, yaṃ kammamakariṃ tadā; Duggatiṃ nābhijānāmi, buddhānussatiyā phalaṃ.",
      "english": "",
      "sinhala": "",
      "paliTitle": ""
    },
    {
      "number": 51,
      "pali": "‘‘Paṭisambhidā catasso, vimokkhāpi ca aṭṭhime; Chaḷabhiññā sacchikatā, kataṃ buddhassa sāsanaṃ’’. Itthaṃ sudaṃ āyasmā subhūti thero imā gāthāyo abhāsitthāti. Subhūtittherassāpadānaṃ paṭhamaṃ.",
      "english": "",
      "sinhala": "",
      "paliTitle": ""
    },
    {
      "number": 2,
      "pali": "Upavānattheraapadānaṃ",
      "english": "",
      "sinhala": "",
      "paliTitle": ""
    },
    {
      "number": 52,
      "pali": "‘‘Padumuttaro nāma jino, sabbadhammāna pāragū; Jalitvā aggikkhandhova, sambuddho parinibbuto.",
      "english": "",
      "sinhala": "",
      "paliTitle": ""
    },
    {
      "number": 53,
      "pali": "‘‘Mahājanā samāgamma, pūjayitvā tathāgataṃ; Citaṃ katvāna sukataṃ, sarīraṃ abhiropayuṃ.",
      "english": "",
      "sinhala": "",
      "paliTitle": ""
    },
    {
      "number": 54,
      "pali": "‘‘Sarīrakiccaṃ katvāna, dhātuṃ tattha samānayuṃ; Sadevamānusā sabbe, buddhathūpaṃ akaṃsu te.",
      "english": "",
      "sinhala": "",
      "paliTitle": ""
    },
    {
      "number": 55,
      "pali": "‘‘Paṭhamā kañcanamayā, dutiyāsi maṇīmayā; Tatiyā rūpiyamayā, catutthī phalikāmayā.",
      "english": "",
      "sinhala": "",
      "paliTitle": ""
    },
    {
      "number": 56,
      "pali": "‘‘Tathā [tattha (syā. ka.)] pañcamiyā bhūmi [nemi (sī.)], lohitaṅgamayā ahu; Chaṭṭhā masāragallassa, sabbaratanamayūpari.",
      "english": "",
      "sinhala": "",
      "paliTitle": ""
    },
    {
      "number": 57,
      "pali": "‘‘Jaṅghā maṇimayā āsi, vedikā ratanamayā; Sabbasoṇṇamayo thūpo, uddhaṃ yojanamuggato.",
      "english": "",
      "sinhala": "",
      "paliTitle": ""
    },
    {
      "number": 58,
      "pali": "‘‘Devā tattha samāgantvā, ekato mantayuṃ tadā; Mayampi thūpaṃ kassāma, lokanāthassa tādino.",
      "english": "",
      "sinhala": "",
      "paliTitle": ""
    },
    {
      "number": 59,
      "pali": "‘‘Dhātu āveṇikā natthi, sarīraṃ ekapiṇḍitaṃ; Imamhi buddhathūpamhi, kassāma kañcukaṃ mayaṃ.",
      "english": "",
      "sinhala": "",
      "paliTitle": ""
    },
    {
      "number": 60,
      "pali": "‘‘Devā sattahi ratnehi [sattaratanehi (sī.)], aññaṃ vaḍḍhesu yojanaṃ; Thūpo dviyojanubbedho, timiraṃ byapahanti so.",
      "english": "",
      "sinhala": "",
      "paliTitle": ""
    },
    {
      "number": 61,
      "pali": "‘‘Nāgā tattha samāgantvā, ekato mantayuṃ tadā; Manussā ceva devā ca, buddhathūpaṃ akaṃsu te.",
      "english": "",
      "sinhala": "",
      "paliTitle": ""
    },
    {
      "number": 62,
      "pali": "‘‘Mā no pamattā assumha [assumhā (sī. syā.), āsimhā (?)], appamattā sadevakā; Mayampi thūpaṃ kassāma, lokanāthassa tādino.",
      "english": "",
      "sinhala": "",
      "paliTitle": ""
    },
    {
      "number": 63,
      "pali": "‘‘Indanīlaṃ mahānīlaṃ, atho jotirasaṃ maṇiṃ; Ekato sannipātetvā, buddhathūpaṃ achādayuṃ.",
      "english": "",
      "sinhala": "",
      "paliTitle": ""
    },
    {
      "number": 64,
      "pali": "‘‘Sabbaṃ maṇimayaṃ āsi, tāvatā buddhacetiyaṃ; Tiyojanasamubbiddhaṃ [tīṇi yojanamubbiddhaṃ (sī. ka.)], ālokakaraṇaṃ tadā.",
      "english": "",
      "sinhala": "",
      "paliTitle": ""
    },
    {
      "number": 65,
      "pali": "‘‘Garuḷā ca samāgantvā, ekato mantayuṃ tadā; Manussā devā nāgā ca, buddhathūpaṃ akaṃsu te.",
      "english": "",
      "sinhala": "",
      "paliTitle": ""
    },
    {
      "number": 66,
      "pali": "‘‘‘Mā no pamattā assumha, appamattā sadevakā; Mayampi thūpaṃ kassāma, lokanāthassa tādino’.",
      "english": "",
      "sinhala": "",
      "paliTitle": ""
    },
    {
      "number": 67,
      "pali": "‘‘Sabbaṃ maṇimayaṃ thūpaṃ, akaruṃ te ca kañcukaṃ [sabbamaṇimayaṃ thūpe, akaruttarakañcukaṃ (sī.)]; Yojanaṃ tepi vaḍḍhesuṃ, āyataṃ buddhacetiyaṃ.",
      "english": "",
      "sinhala": "",
      "paliTitle": ""
    },
    {
      "number": 68,
      "pali": "‘‘Catuyojanamubbiddho, buddhathūpo virocati; Obhāseti disā sabbā, sataraṃsīva uggato.",
      "english": "",
      "sinhala": "",
      "paliTitle": ""
    },
    {
      "number": 69,
      "pali": "‘‘Kumbhaṇḍā ca samāgantvā, ekato mantayuṃ tadā; Manussā ceva devā ca, nāgā ca garuḷā tathā. Paccekaṃ buddhaseṭṭhassa, akaṃsu thūpamuttamaṃ.",
      "english": "",
      "sinhala": "",
      "paliTitle": ""
    },
    {
      "number": 70,
      "pali": "‘‘‘Mā no pamattā assumha, appamattā sadevakā; Mayampi thūpaṃ kassāma, lokanāthassa tādino; Ratanehi chādessāma, āyataṃ buddhacetiyaṃ’.",
      "english": "",
      "sinhala": "",
      "paliTitle": ""
    },
    {
      "number": 71,
      "pali": "‘‘Yojanaṃ tepi vaḍḍhesuṃ, āyataṃ buddhacetiyaṃ; Pañcayojanamubbiddho, thūpo obhāsate tadā.",
      "english": "",
      "sinhala": "",
      "paliTitle": ""
    },
    {
      "number": 72,
      "pali": "‘‘Yakkhā tattha samāgantvā, ekato mantayuṃ tadā; Manussā devā nāgā ca, garuḷā kumbhaaṇḍakā.",
      "english": "",
      "sinhala": "",
      "paliTitle": ""
    },
    {
      "number": 73,
      "pali": "‘‘Paccekaṃ buddhaseṭṭhassa, akaṃsu thūpamuttamaṃ; ‘Mā no pamattā assumha, appamattā sadevakā.",
      "english": "",
      "sinhala": "",
      "paliTitle": ""
    },
    {
      "number": 74,
      "pali": "‘‘‘Mayampi thūpaṃ kassāma, lokanāthassa tādino; Phalikāhi chādessāma, āyataṃ buddhacetiyaṃ’.",
      "english": "",
      "sinhala": "",
      "paliTitle": ""
    },
    {
      "number": 75,
      "pali": "‘‘Yojanaṃ tepi vaḍḍhesuṃ, āyataṃ buddhacetiyaṃ; Cha yojanāni ubbiddho, thūpo obhāsate tadā.",
      "english": "",
      "sinhala": "",
      "paliTitle": ""
    },
    {
      "number": 76,
      "pali": "‘‘Gandhabbā ca samāgantvā, ekato mantayuṃ tadā; ‘Manujā devatā nāgā, garuḷā kumbhayakkhakā.",
      "english": "",
      "sinhala": "",
      "paliTitle": ""
    },
    {
      "number": 77,
      "pali": "‘‘‘Sabbekaṃsu buddhathūpaṃ, mayamettha akārakā; Mayampi thūpaṃ kassāma, lokanāthassa tādino’.",
      "english": "",
      "sinhala": "",
      "paliTitle": ""
    },
    {
      "number": 78,
      "pali": "‘‘Vediyo satta katvāna, chattamāropayiṃsu te; Sabbasoṇṇamayaṃ thūpaṃ, gandhabbā kārayuṃ tadā.",
      "english": "",
      "sinhala": "",
      "paliTitle": ""
    },
    {
      "number": 79,
      "pali": "‘‘Sattayojanamubbiddho, thūpo obhāsate tadā; Rattindivā na ñāyanti, āloko hoti [ālokā honti (syā. ka.)] sabbadā.",
      "english": "",
      "sinhala": "",
      "paliTitle": ""
    },
    {
      "number": 80,
      "pali": "‘‘Abhibhonti na tassābhā, candasūrā satārakā; Samantā yojanasate, padīpopi na pajjali.",
      "english": "",
      "sinhala": "",
      "paliTitle": ""
    },
    {
      "number": 81,
      "pali": "‘‘Tena kālena ye keci, thūpaṃ pūjenti mānusā; Na te thūpamāruhanti, ambare ukkhipanti te.",
      "english": "",
      "sinhala": "",
      "paliTitle": ""
    },
    {
      "number": 82,
      "pali": "‘‘Devehi ṭhapito yakkho, abhisammatanāmako; Dhajaṃ vā pupphadāmaṃ vā, abhiropeti uttari.",
      "english": "",
      "sinhala": "",
      "paliTitle": ""
    },
    {
      "number": 83,
      "pali": "‘‘Na te passanti taṃ yakkhaṃ, dāmaṃ passanti gacchato; Evaṃ passitvā gacchantā, sabbe gacchanti suggatiṃ.",
      "english": "",
      "sinhala": "",
      "paliTitle": ""
    },
    {
      "number": 84,
      "pali": "‘‘Viruddhā [visaddhā (sī.)] ye pāvacane, pasannā ye ca sāsane; Pāṭiheraṃ daṭṭhukāmā, thūpaṃ pūjenti mānusā.",
      "english": "",
      "sinhala": "",
      "paliTitle": ""
    },
    {
      "number": 85,
      "pali": "‘‘Nagare haṃsavatiyā, ahosiṃ bhatako [varako (syā. ka.)] tadā; Āmoditaṃ janaṃ disvā, evaṃ cintesahaṃ tadā.",
      "english": "",
      "sinhala": "",
      "paliTitle": ""
    },
    {
      "number": 86,
      "pali": "‘‘‘Uḷāro bhagavā heso, yassa dhātudharedisaṃ; Imā ca janatā tuṭṭhā, kāraṃ kubbaṃ na tappare [kubbantanappakaṃ (sī.)].",
      "english": "",
      "sinhala": "",
      "paliTitle": ""
    },
    {
      "number": 87,
      "pali": "‘‘‘Ahampi kāraṃ kassāmi, lokanāthassa tādino; Tassa dhammesu dāyādo, bhavissāmi anāgate’.",
      "english": "",
      "sinhala": "",
      "paliTitle": ""
    },
    {
      "number": 88,
      "pali": "‘‘Sudhotaṃ rajakenāhaṃ, uttareyyapaṭaṃ mama; Veḷagge ālagetvāna, dhajaṃ ukkhipimambare.",
      "english": "",
      "sinhala": "",
      "paliTitle": ""
    },
    {
      "number": 89,
      "pali": "‘‘Abhisammatako gayha, ambarehāsi me dhajaṃ; Vāteritaṃ dhajaṃ disvā, bhiyyo hāsaṃ janesahaṃ.",
      "english": "",
      "sinhala": "",
      "paliTitle": ""
    },
    {
      "number": 90,
      "pali": "‘‘Tattha cittaṃ pasādetvā, samaṇaṃ upasaṅkamiṃ; Taṃ bhikkhuṃ abhivādetvā, vipākaṃ pucchahaṃ dhaje.",
      "english": "",
      "sinhala": "",
      "paliTitle": ""
    },
    {
      "number": 91,
      "pali": "‘‘So me kathesi ānanda, pītisañjananaṃ mama; ‘Tassa dhajassa vipākaṃ, anubhossasi sabbadā.",
      "english": "",
      "sinhala": "",
      "paliTitle": ""
    },
    {
      "number": 92,
      "pali": "‘‘‘Hatthī assā rathā pattī, senā ca caturaṅginī; Parivāressanti taṃ niccaṃ, dhajadānassidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 93,
      "pali": "‘‘‘Saṭṭhitūriyasahassāni, bheriyo samalaṅkatā; Parivāressanti taṃ niccaṃ, dhajadānassidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 94,
      "pali": "‘‘‘Chaḷāsītisahassāni, nāriyo samalaṅkatā; Vicittavatthābharaṇā, āmuttamaṇikuṇḍalā.",
      "english": "",
      "sinhala": "",
      "paliTitle": ""
    },
    {
      "number": 95,
      "pali": "‘‘‘Aḷārapamhā hasulā, susaññā tanumajjhimā; Parivāressanti taṃ niccaṃ, dhajadānassidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 96,
      "pali": "‘‘‘Tiṃsakappasahassāni, devaloke ramissasi; Asītikkhattuṃ devindo, devarajjaṃ karissasi.",
      "english": "",
      "sinhala": "",
      "paliTitle": ""
    },
    {
      "number": 97,
      "pali": "‘‘‘Sahassakkhattuṃ rājā ca, cakkavattī bhavissasi; Padesarajjaṃ vipulaṃ, gaṇanāto asaṅkhiyaṃ.",
      "english": "",
      "sinhala": "",
      "paliTitle": ""
    },
    {
      "number": 98,
      "pali": "‘‘‘Kappasatasahassamhi, okkākakulasambhavo; Gotamo nāma gottena, satthā loke bhavissati.",
      "english": "",
      "sinhala": "",
      "paliTitle": ""
    },
    {
      "number": 99,
      "pali": "‘‘‘Devalokā cavitvāna, sukkamūlena codito; Puññakammena saṃyutto, brahmabandhu bhavissasi.",
      "english": "",
      "sinhala": "",
      "paliTitle": ""
    },
    {
      "number": 100,
      "pali": "‘‘‘Asītikoṭiṃ chaḍḍetvā, dāse kammakare bahū; Gotamassa bhagavato, sāsane pabbajissasi.",
      "english": "",
      "sinhala": "",
      "paliTitle": ""
    },
    {
      "number": 101,
      "pali": "‘‘‘Ārādhayitvā sambuddhaṃ, gotamaṃ sakyapuṅgavaṃ; Upavānoti nāmena, hessasi satthu sāvako’.",
      "english": "",
      "sinhala": "",
      "paliTitle": ""
    },
    {
      "number": 102,
      "pali": "‘‘Satasahasse kataṃ kammaṃ, phalaṃ dassesi me idha; Sumutto saravegova kilese jhāpayī mama.",
      "english": "",
      "sinhala": "",
      "paliTitle": ""
    },
    {
      "number": 103,
      "pali": "‘‘Cakkavattissa santassa, catudīpissarassa me; Tiyojanāni samantā, ussīsanti dhajā sadā.",
      "english": "",
      "sinhala": "",
      "paliTitle": ""
    },
    {
      "number": 104,
      "pali": "‘‘Satasahassito kappe, yaṃ kammamakariṃ tadā; Duggatiṃ nābhijānāmi, dhajadānassidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 105,
      "pali": "‘‘Paṭisambhidā catasso, vimokkhāpi ca aṭṭhime; Chaḷabhiññā sacchikatā, kataṃ buddhassa sāsanaṃ’’. Itthaṃ sudaṃ āyasmā upavāno thero imā gāthāyo abhāsitthāti. Upavānattherassāpadānaṃ dutiyaṃ.",
      "english": "",
      "sinhala": "",
      "paliTitle": ""
    },
    {
      "number": 3,
      "pali": "Tisaraṇagamaniyattheraapadānaṃ",
      "english": "",
      "sinhala": "",
      "paliTitle": ""
    },
    {
      "number": 106,
      "pali": "‘‘Nagare candavatiyā [bandhumatiyā (aṭṭha.)], mātuupaṭṭhāko [mātupaṭṭhāyako (sī.), mātupaṭṭhānako (syā.)] ahuṃ; Andhā mātā pitā mayhaṃ, te posemi ahaṃ tadā.",
      "english": "",
      "sinhala": "",
      "paliTitle": ""
    },
    {
      "number": 107,
      "pali": "‘‘Rahogato nisīditvā, evaṃ cintesahaṃ tadā; Posento mātāpitaro, pabbajjaṃ na labhāmahaṃ.",
      "english": "",
      "sinhala": "",
      "paliTitle": ""
    },
    {
      "number": 108,
      "pali": "‘‘Mahandhakārapihitā [tamandhakārapihitā (syā.)], tividhaggīhi ḍayhare; Etādise bhave [bhaye (sī.)] jāte, natthi koci vināyako.",
      "english": "",
      "sinhala": "",
      "paliTitle": ""
    },
    {
      "number": 109,
      "pali": "‘‘Buddho loke samuppanno, dippati [dibbati (ka.)] [jinasāsanaṃ (sī.)] dāni sāsanaṃ; Sakkā uddharituṃ attā, puññakāmena jantunā.",
      "english": "",
      "sinhala": "",
      "paliTitle": ""
    },
    {
      "number": 110,
      "pali": "‘‘Uggayha tīṇi saraṇe, paripuṇṇāni gopayiṃ; Tena kammena sukatena, paṭimokkhāmi duggatiṃ.",
      "english": "",
      "sinhala": "",
      "paliTitle": ""
    },
    {
      "number": 111,
      "pali": "‘‘Nisabho nāma samaṇo, buddhassa aggasāvako; Tamahaṃ upagantvāna, saraṇagamanaṃ gahiṃ.",
      "english": "",
      "sinhala": "",
      "paliTitle": ""
    },
    {
      "number": 112,
      "pali": "‘‘Vassasatasahassāni, āyu vijjati tāvade; Tāvatā saraṇagamanaṃ, paripuṇṇaṃ agopayiṃ.",
      "english": "",
      "sinhala": "",
      "paliTitle": ""
    },
    {
      "number": 113,
      "pali": "‘‘Carime vattamānamhi, saraṇaṃ taṃ anussariṃ; Tena kammena sukatena, tāvatiṃsaṃ agacchahaṃ.",
      "english": "",
      "sinhala": "",
      "paliTitle": ""
    },
    {
      "number": 114,
      "pali": "‘‘Devalokagato santo, puññakammasamāhito; Yaṃ desaṃ [yaṃ yaṃ desaṃ (syā.)] upapajjāmi [upagacchāmi (sī.)], aṭṭha hetū labhāmahaṃ.",
      "english": "",
      "sinhala": "",
      "paliTitle": ""
    },
    {
      "number": 115,
      "pali": "‘‘Disāsu pūjito homi, tikkhapañño bhavāmahaṃ; Sabbe devānuvattanti, amitabhogaṃ labhāmahaṃ.",
      "english": "",
      "sinhala": "",
      "paliTitle": ""
    },
    {
      "number": 116,
      "pali": "‘‘Suvaṇṇavaṇṇo sabbattha, paṭikanto bhavāmahaṃ; Mittānaṃ acalo homi, yaso abbhuggato mamaṃ.",
      "english": "",
      "sinhala": "",
      "paliTitle": ""
    },
    {
      "number": 117,
      "pali": "‘‘Asītikkhattu devindo, devarajjamakārayiṃ; Dibbasukhaṃ anubhaviṃ, accharāhi purakkhato.",
      "english": "",
      "sinhala": "",
      "paliTitle": ""
    },
    {
      "number": 118,
      "pali": "‘‘Pañcasattatikkhattuñca, cakkavattī ahosahaṃ; Padesarajjaṃ vipulaṃ, gaṇanāto asaṅkhiyaṃ.",
      "english": "",
      "sinhala": "",
      "paliTitle": ""
    },
    {
      "number": 119,
      "pali": "‘‘Pacchime bhave sampatte, puññakammasamāhito; Pure sāvatthiyaṃ jāto, mahāsāle suaḍḍhake.",
      "english": "",
      "sinhala": "",
      "paliTitle": ""
    },
    {
      "number": 120,
      "pali": "‘‘Nagarā nikkhamitvāna, dārakehi purakkhato; Hasakhiḍḍasamaṅgīhaṃ [sāhaṃ khiḍḍasamaṅgī (syā.)], saṅghārāmaṃ upāgamiṃ.",
      "english": "",
      "sinhala": "",
      "paliTitle": ""
    },
    {
      "number": 121,
      "pali": "‘‘Tatthaddasāsiṃ [tatthaddasāhaṃ (ka.)] samaṇaṃ, vippamuttaṃ nirūpadhiṃ; So me dhammamadesesi, saraṇañca adāsi me.",
      "english": "",
      "sinhala": "",
      "paliTitle": ""
    },
    {
      "number": 122,
      "pali": "‘‘Sohaṃ sutvāna saraṇaṃ, saraṇaṃ me anussariṃ; Ekāsane nisīditvā, arahattamapāpuṇiṃ.",
      "english": "",
      "sinhala": "",
      "paliTitle": ""
    },
    {
      "number": 123,
      "pali": "‘‘Jātiyā sattame vasse, arahattamapāpuṇiṃ; Upasampādayi buddho, guṇamaññāya cakkhumā.",
      "english": "",
      "sinhala": "",
      "paliTitle": ""
    },
    {
      "number": 124,
      "pali": "‘‘Aparimeyye ito kappe, saraṇāni agacchahaṃ; Tato me sukataṃ kammaṃ, phalaṃ dassesi me idha.",
      "english": "",
      "sinhala": "",
      "paliTitle": ""
    },
    {
      "number": 125,
      "pali": "‘‘Sugopitaṃ me saraṇaṃ, mānasaṃ suppaṇīhitaṃ; Anubhotvā yasaṃ sabbaṃ, pattomhi acalaṃ padaṃ.",
      "english": "",
      "sinhala": "",
      "paliTitle": ""
    },
    {
      "number": 126,
      "pali": "‘‘Yesaṃ sotāvadhānatthi, suṇotha mama bhāsato; Ahaṃ [atthaṃ (syā.)] vo kathayissāmi, sāmaṃ diṭṭhaṃ padaṃ mama.",
      "english": "",
      "sinhala": "",
      "paliTitle": ""
    },
    {
      "number": 127,
      "pali": "‘‘‘Buddho loke samuppanno, vattate jinasāsanaṃ; Amatā vāditā bherī, sokasallavinodanā.",
      "english": "",
      "sinhala": "",
      "paliTitle": ""
    },
    {
      "number": 128,
      "pali": "‘‘‘Yathāsakena thāmena, puññakkhette anuttare; Adhikāraṃ kareyyātha, passayissatha nibbutiṃ.",
      "english": "",
      "sinhala": "",
      "paliTitle": ""
    },
    {
      "number": 129,
      "pali": "‘‘‘Paggayha tīṇi saraṇe, pañcasīlāni gopiya; Buddhe cittaṃ pasādetvā, dukkhassantaṃ karissatha.",
      "english": "",
      "sinhala": "",
      "paliTitle": ""
    },
    {
      "number": 130,
      "pali": "‘‘‘Sammā dhammaṃ bhāvetvāna [mamopamaṃ karitvāna (sī. syā.)], sīlāni parigopiya; Aciraṃ arahattaṃ vo, sabbepi pāpuṇissatha.",
      "english": "",
      "sinhala": "",
      "paliTitle": ""
    },
    {
      "number": 131,
      "pali": "‘‘‘Tevijjo iddhipattomhi, cetopariyakovido; Sāvako te mahāvīra, saraṇo [caraṇe (sī. syā.)] vandati satthuno’.",
      "english": "",
      "sinhala": "",
      "paliTitle": ""
    },
    {
      "number": 132,
      "pali": "‘‘Aparimeyye ito kappe, saraṇaṃ buddhassa gacchahaṃ; Duggatiṃ nābhijānāmi, saraṇaṃ gamane phalaṃ.",
      "english": "",
      "sinhala": "",
      "paliTitle": ""
    },
    {
      "number": 133,
      "pali": "‘‘Paṭisambhidā catasso, vimokkhāpi ca aṭṭhime; Chaḷabhiññā sacchikatā, kataṃ buddhassa sāsanaṃ’’. Itthaṃ sudaṃ āyasmā tisaraṇagamaniyo thero imā gāthāyo abhāsitthāti. Tisaraṇagamaniyattherassāpadānaṃ tatiyaṃ.",
      "english": "",
      "sinhala": "",
      "paliTitle": ""
    },
    {
      "number": 4,
      "pali": "Pañcasīlasamādāniyattheraapadānaṃ",
      "english": "",
      "sinhala": "",
      "paliTitle": ""
    },
    {
      "number": 134,
      "pali": "‘‘Nagare candavatiyā, bhatako āsahaṃ tadā; Parakammāyane yutto, pabbajjaṃ na labhāmahaṃ.",
      "english": "",
      "sinhala": "",
      "paliTitle": ""
    },
    {
      "number": 135,
      "pali": "‘‘Mahandhakārapihitā, tividhaggīhi ḍayhare; Kena nu kho upāyena, visaṃyutto bhave ahaṃ.",
      "english": "",
      "sinhala": "",
      "paliTitle": ""
    },
    {
      "number": 136,
      "pali": "‘‘Deyyadhammo ca me natthi, varāko bhatako ahaṃ; Yaṃnūnāhaṃ pañcasīlaṃ, rakkheyyaṃ paripūrayaṃ.",
      "english": "",
      "sinhala": "",
      "paliTitle": ""
    },
    {
      "number": 137,
      "pali": "‘‘Anomadassissa munino, nisabho nāma sāvako; Tamahaṃ upasaṅkamma, pañcasikkhāpadaggahiṃ.",
      "english": "",
      "sinhala": "",
      "paliTitle": ""
    },
    {
      "number": 138,
      "pali": "‘‘Vassasatasahassāni, āyu vijjati tāvade; Tāvatā pañcasīlāni, paripuṇṇāni gopayiṃ.",
      "english": "",
      "sinhala": "",
      "paliTitle": ""
    },
    {
      "number": 139,
      "pali": "‘‘Maccukāle ca sampatte, devā assāsayanti maṃ; ‘Ratho sahassayutto te, mārisāyaṃ [mārisassa (ka.)] upaṭṭhito’.",
      "english": "",
      "sinhala": "",
      "paliTitle": ""
    },
    {
      "number": 140,
      "pali": "‘‘Vattante carime citte, mama sīlaṃ anussariṃ; Tena kammena sukatena, tāvatiṃsaṃ agacchahaṃ.",
      "english": "",
      "sinhala": "",
      "paliTitle": ""
    },
    {
      "number": 141,
      "pali": "‘‘Tiṃsakkhattuñca devindo, devarajjamakārayiṃ; Dibbasukhaṃ [dibbaṃ sukhaṃ (sī.)] anubhaviṃ, accharāhi purakkhato.",
      "english": "",
      "sinhala": "",
      "paliTitle": ""
    },
    {
      "number": 142,
      "pali": "‘‘Pañcasattatikkhattuñca, cakkavattī ahosahaṃ; Padesarajjaṃ vipulaṃ, gaṇanāto asaṅkhiyaṃ.",
      "english": "",
      "sinhala": "",
      "paliTitle": ""
    },
    {
      "number": 143,
      "pali": "‘‘Devalokā cavitvāna, sukkamūlena codito; Pure vesāliyaṃ jāto, mahāsāle suaḍḍhake.",
      "english": "",
      "sinhala": "",
      "paliTitle": ""
    },
    {
      "number": 144,
      "pali": "‘‘Vassūpanāyike kāle, dippante [dibbanti (ka.)] jinasāsane; Mātā ca me pitā ceva, pañcasikkhāpadaggahuṃ.",
      "english": "",
      "sinhala": "",
      "paliTitle": ""
    },
    {
      "number": 145,
      "pali": "‘‘Saha sutvānahaṃ sīlaṃ, mama sīlaṃ anussariṃ; Ekāsane nisīditvā, arahattamapāpuṇiṃ.",
      "english": "",
      "sinhala": "",
      "paliTitle": ""
    },
    {
      "number": 146,
      "pali": "‘‘Jātiyā pañcavassena, arahattamapāpuṇiṃ; Upasampādayi buddho, guṇamaññāya cakkhumā.",
      "english": "",
      "sinhala": "",
      "paliTitle": ""
    },
    {
      "number": 147,
      "pali": "‘‘Paripuṇṇāni gopetvā, pañcasikkhāpadānahaṃ; Aparimeyye ito kappe, vinipātaṃ na gacchahaṃ.",
      "english": "",
      "sinhala": "",
      "paliTitle": ""
    },
    {
      "number": 148,
      "pali": "‘‘Svāhaṃ yasamanubhaviṃ, tesaṃ sīlāna vāhasā; Kappakoṭimpi kittento, kittaye ekadesakaṃ.",
      "english": "",
      "sinhala": "",
      "paliTitle": ""
    },
    {
      "number": 149,
      "pali": "‘‘Pañcasīlāni gopetvā, tayo hetū labhāmahaṃ; Dīghāyuko mahābhogo, tikkhapañño bhavāmahaṃ.",
      "english": "",
      "sinhala": "",
      "paliTitle": ""
    },
    {
      "number": 150,
      "pali": "‘‘Saṃkittento ca [pakittentova (sī.), pakittente ca (syā.)] sabbesaṃ, abhimattañca porisaṃ; Bhavābhave saṃsaritvā, ete ṭhāne labhāmahaṃ.",
      "english": "",
      "sinhala": "",
      "paliTitle": ""
    },
    {
      "number": 151,
      "pali": "‘‘Aparimeyyasīlesu, vattantā jinasāvakā; Bhavesu yadi rajjeyyuṃ, vipāko kīdiso bhave.",
      "english": "",
      "sinhala": "",
      "paliTitle": ""
    },
    {
      "number": 152,
      "pali": "‘‘Suciṇṇaṃ me pañcasīlaṃ, bhatakena tapassinā [vipassinā (sī.)]; Tena sīlenahaṃ ajja, mocayiṃ sabbabandhanā.",
      "english": "",
      "sinhala": "",
      "paliTitle": ""
    },
    {
      "number": 153,
      "pali": "‘‘Aparimeyye ito kappe, pañcasīlāni gopayiṃ; Duggatiṃ nābhijānāmi, pañcasīlānidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 154,
      "pali": "‘‘Paṭisambhidā catasso, vimokkhāpi ca aṭṭhime; Chaḷabhiññā sacchikatā, kataṃ buddhassa sāsanaṃ’’. Itthaṃ sudaṃ āyasmā pañcasīlasamādāniyo thero imā gāthāyo abhāsitthāti. Pañcasīlasamādāniyattherassāpadānaṃ catutthaṃ.",
      "english": "",
      "sinhala": "",
      "paliTitle": ""
    },
    {
      "number": 5,
      "pali": "Annasaṃsāvakattheraapadānaṃ",
      "english": "",
      "sinhala": "",
      "paliTitle": ""
    },
    {
      "number": 155,
      "pali": "‘‘Suvaṇṇavaṇṇaṃ sambuddhaṃ, gacchantaṃ antarāpaṇe; Kañcanagghiyasaṃkāsaṃ, bāttiṃsavaralakkhaṇaṃ.",
      "english": "",
      "sinhala": "",
      "paliTitle": ""
    },
    {
      "number": 156,
      "pali": "‘‘Siddhatthaṃ lokapajjotaṃ, appameyyaṃ anopamaṃ; Alatthaṃ paramaṃ pītiṃ, disvā dantaṃ jutindharaṃ.",
      "english": "",
      "sinhala": "",
      "paliTitle": ""
    },
    {
      "number": 157,
      "pali": "‘‘Sambuddhaṃ abhināmetvā, bhojayiṃ taṃ mahāmuniṃ; Mahākāruṇiko loke [nātho (sī.)], anumodi mamaṃ tadā.",
      "english": "",
      "sinhala": "",
      "paliTitle": ""
    },
    {
      "number": 158,
      "pali": "‘‘Tasmiṃ mahākāruṇike, paramassāsakārake; Buddhe cittaṃ pasādetvā, kappaṃ saggamhi modahaṃ.",
      "english": "",
      "sinhala": "",
      "paliTitle": ""
    },
    {
      "number": 159,
      "pali": "‘‘Catunnavutito kappe, yaṃ dānamadadiṃ tadā; Duggatiṃ nābhijānāmi, bhikkhādānassidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 160,
      "pali": "‘‘Paṭisambhidā catasso, vimokkhāpi ca aṭṭhime; Chaḷabhiññā sacchikatā, kataṃ buddhassa sāsanaṃ’’. Itthaṃ sudaṃ āyasmā annasaṃsāvako thero imā gāthāyo abhāsitthāti. Annasaṃsāvakattherassāpadānaṃ pañcamaṃ.",
      "english": "",
      "sinhala": "",
      "paliTitle": ""
    },
    {
      "number": 6,
      "pali": "Dhūpadāyakattheraapadānaṃ",
      "english": "",
      "sinhala": "",
      "paliTitle": ""
    },
    {
      "number": 161,
      "pali": "‘‘Siddhatthassa bhagavato, lokajeṭṭhassa tādino; Kuṭidhūpaṃ mayā dinnaṃ, vippasannena cetasā.",
      "english": "",
      "sinhala": "",
      "paliTitle": ""
    },
    {
      "number": 162,
      "pali": "Yaṃ yaṃ yonupapajjāmi, devattaṃ atha mānusaṃ; Sabbesampi piyo homi, dhūpadānassidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 163,
      "pali": "‘‘Catunnavutito kappe, yaṃ dhūpamadadiṃ tadā [yaṃ dhūpanamadāsahaṃ (ka.)]; Duggatiṃ nābhijānāmi, dhūpadānassidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 164,
      "pali": "‘‘Paṭisambhidā catasso, vimokkhāpi ca aṭṭhime; Chaḷabhiññā sacchikatā, kataṃ buddhassa sāsanaṃ’’. Itthaṃ sudaṃ āyasmā dhūpadāyako thero imā gāthāyo abhāsitthāti. Dhūpadāyakattherassāpadānaṃ chaṭṭhaṃ.",
      "english": "",
      "sinhala": "",
      "paliTitle": ""
    },
    {
      "number": 7,
      "pali": "Pulinapūjakattheraapadānaṃ",
      "english": "",
      "sinhala": "",
      "paliTitle": ""
    },
    {
      "number": 165,
      "pali": "‘‘Vipassissa bhagavato, bodhiyā pādaputtame; Purāṇapulinaṃ hitvā [chaḍḍetvā (sī. syā.)], suddhapulinamākiriṃ.",
      "english": "",
      "sinhala": "",
      "paliTitle": ""
    },
    {
      "number": 166,
      "pali": "‘‘Ekanavutito kappe, yaṃ pulinamadāsahaṃ; Duggatiṃ nābhijānāmi, pulinadānassidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 167,
      "pali": "‘‘Tiṃsatime [tipaññāse (sī. syā.)] ito kappe, rājā āsiṃ janādhibhū; Mahāpulinanāmena, cakkavattī mahabbalo.",
      "english": "",
      "sinhala": "",
      "paliTitle": ""
    },
    {
      "number": 168,
      "pali": "‘‘Paṭisambhidā catasso, vimokkhāpi ca aṭṭhime; Chaḷabhiññā sacchikatā, kataṃ buddhassa sāsanaṃ’’. Itthaṃ sudaṃ āyasmā pulinapūjako thero imā gāthāyo abhāsitthāti. Pulinapūjakattherassāpadānaṃ sattamaṃ.",
      "english": "",
      "sinhala": "",
      "paliTitle": ""
    },
    {
      "number": 8,
      "pali": "Uttiyattheraapadānaṃ",
      "english": "",
      "sinhala": "",
      "paliTitle": ""
    },
    {
      "number": 169,
      "pali": "‘‘Candabhāgānadītīre, susumāro ahaṃ tadā; Sagocarappasutohaṃ [sabhojanapasutāhaṃ (syā. ka.)], nadītitthaṃ agacchahaṃ.",
      "english": "",
      "sinhala": "",
      "paliTitle": ""
    },
    {
      "number": 170,
      "pali": "‘‘Siddhattho tamhi samaye, sayambhū aggapuggalo; Nadiṃ taritukāmo so, nadītitthaṃ upāgami.",
      "english": "",
      "sinhala": "",
      "paliTitle": ""
    },
    {
      "number": 171,
      "pali": "‘‘Upāgate ca [upāgatamhi (syā. ka.)] sambuddhe, ahampi tatthupāgamiṃ; Upagantvāna sambuddhaṃ, imaṃ vācaṃ udīrayiṃ.",
      "english": "",
      "sinhala": "",
      "paliTitle": ""
    },
    {
      "number": 172,
      "pali": "‘‘‘Abhirūha mahāvīra, tāressāmi ahaṃ tuvaṃ; Pettikaṃ visayaṃ mayhaṃ, anukampa mahāmuni’.",
      "english": "",
      "sinhala": "",
      "paliTitle": ""
    },
    {
      "number": 173,
      "pali": "‘‘Mama uggajjanaṃ sutvā, abhirūhi mahāmuni; Haṭṭho haṭṭhena cittena, tāresiṃ lokanāyakaṃ.",
      "english": "",
      "sinhala": "",
      "paliTitle": ""
    },
    {
      "number": 174,
      "pali": "‘‘Nadiyā pārime tīre, siddhattho lokanāyako; Assāsesi mamaṃ tattha, amataṃ pāpuṇissasi.",
      "english": "",
      "sinhala": "",
      "paliTitle": ""
    },
    {
      "number": 175,
      "pali": "‘‘Tamhā kāyā cavitvāna, devalokaṃ āgacchahaṃ; Dibbasukhaṃ anubhaviṃ, accharāhi purakkhato.",
      "english": "",
      "sinhala": "",
      "paliTitle": ""
    },
    {
      "number": 176,
      "pali": "‘‘Sattakkhattuñca devindo, devarajjamakāsahaṃ; Tīṇikkhattuṃ cakkavattī, mahiyā issaro ahuṃ.",
      "english": "",
      "sinhala": "",
      "paliTitle": ""
    },
    {
      "number": 177,
      "pali": "‘‘Vivekamanuyuttohaṃ, nipako ca susaṃvuto; Dhāremi antimaṃ dehaṃ, sammāsambuddhasāsane.",
      "english": "",
      "sinhala": "",
      "paliTitle": ""
    },
    {
      "number": 178,
      "pali": "‘‘Catunnavutito kappe, tāresiṃ yaṃ narāsabhaṃ; Duggatiṃ nābhijānāmi, taraṇāya idaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 179,
      "pali": "‘‘Paṭisambhidā catasso, vimokkhāpi ca aṭṭhime; Chaḷabhiññā sacchikatā, kataṃ buddhassa sāsanaṃ’’. Itthaṃ sudaṃ āyasmā uttiyo [uttiriyo (sī.)] thero imā gāthāyo abhāsitthāti. Uttiyattherassāpadānaṃ aṭṭhamaṃ.",
      "english": "",
      "sinhala": "",
      "paliTitle": ""
    },
    {
      "number": 9,
      "pali": "Ekañjalikattheraapadānaṃ",
      "english": "",
      "sinhala": "",
      "paliTitle": ""
    },
    {
      "number": 180,
      "pali": "‘‘Suvaṇṇavaṇṇaṃ sambuddhaṃ, gacchantaṃ antarāpaṇe; Vipassiṃ satthavāhaggaṃ, naravaraṃ vināyakaṃ.",
      "english": "",
      "sinhala": "",
      "paliTitle": ""
    },
    {
      "number": 181,
      "pali": "‘‘Adantadamanaṃ tādiṃ, mahāvādiṃ mahāmatiṃ; Disvā pasanno sumano, ekañjalimakāsahaṃ.",
      "english": "",
      "sinhala": "",
      "paliTitle": ""
    },
    {
      "number": 182,
      "pali": "‘‘Ekanavutito kappe, yamañjaliṃ kariṃ [yaṃ añjalimakariṃ (syā.), añjalimakariṃ (ka.)] tadā; Duggatiṃ nābhijānāmi, añjalissa idaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 183,
      "pali": "‘‘Paṭisambhidā catasso, vimokkhāpi ca aṭṭhime; Chaḷabhiññā sacchikatā, kataṃ buddhassa sāsanaṃ’’. Itthaṃ sudaṃ āyasmā ekañjaliko thero imā gāthāyo abhāsitthāti. Ekañjalikattherassāpadānaṃ navamaṃ.",
      "english": "",
      "sinhala": "",
      "paliTitle": ""
    },
    {
      "number": 10,
      "pali": "Khomadāyakattheraapadānaṃ",
      "english": "",
      "sinhala": "",
      "paliTitle": ""
    },
    {
      "number": 184,
      "pali": "‘‘Nagare bandhumatiyā, ahosiṃ vāṇijo tadā; Teneva dāraṃ posemi, ropemi bījasampadaṃ.",
      "english": "",
      "sinhala": "",
      "paliTitle": ""
    },
    {
      "number": 185,
      "pali": "‘‘Rathiyaṃ paṭipannassa, vipassissa mahesino; Ekaṃ khomaṃ mayā dinnaṃ, kusalatthāya satthuno.",
      "english": "",
      "sinhala": "",
      "paliTitle": ""
    },
    {
      "number": 186,
      "pali": "‘‘Ekanavutito kappe, yaṃ khomamadadiṃ tadā; Duggatiṃ nābhijānāmi, khomadānassidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 187,
      "pali": "‘‘Sattarase [sattavīse (sī. syā.)] ito kappe, eko sindhavasandhano; Sattaratanasampanno, catudīpamhi issaro.",
      "english": "",
      "sinhala": "",
      "paliTitle": ""
    },
    {
      "number": 188,
      "pali": "‘‘Paṭisambhidā catasso, vimokkhāpi ca aṭṭhime; Chaḷabhiññā sacchikatā, kataṃ buddhassa sāsanaṃ’’. Itthaṃ sudaṃ āyasmā khomadāyako thero imā gāthāyo abhāsitthāti. Khomadāyakattherassāpadānaṃ dasamaṃ. Tassuddānaṃ – Susūti upavāno ca, saraṇo sīlagāhako; Annasaṃsāvako khomadāyī ca, daseva tatiye gaṇe; Añjalī khomadāyī ca, daseva tatiye gaṇe; Pañcālīsītisataṃ vuttā, gāthāyo sabbapiṇḍitā. Subhūtivaggo tatiyo. Catutthabhāṇavāraṃ.",
      "english": "",
      "sinhala": "",
      "paliTitle": ""
    }
  ],
  "footer": {
    "pali": "",
    "english": "",
    "sinhala": ""
  }
}