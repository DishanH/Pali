{
  "id": "ap1.34",
  "title": {
    "pali": "Gandhodakavaggo",
    "english": "",
    "sinhala": ""
  },
  "sections": [
    {
      "number": 1,
      "pali": "Gandhadhūpiyattheraapadānaṃ",
      "english": "",
      "sinhala": "",
      "paliTitle": ""
    },
    {
      "number": 1,
      "pali": "‘‘Siddhatthassa bhagavato, gandhadhūpaṃ adāsahaṃ; Sumanehi paṭicchannaṃ, buddhānucchavikañca taṃ.",
      "english": "",
      "sinhala": "",
      "paliTitle": ""
    },
    {
      "number": 2,
      "pali": "‘‘Kañcanagghiyasaṅkāsaṃ, buddhaṃ lokagganāyakaṃ; Indīvaraṃva jalitaṃ, ādittaṃva hutāsanaṃ.",
      "english": "",
      "sinhala": "",
      "paliTitle": ""
    },
    {
      "number": 3,
      "pali": "‘‘Byagghusabhaṃva pavaraṃ, abhijātaṃva kesariṃ; Nisinnaṃ samaṇānaggaṃ, bhikkhusaṅghapurakkhataṃ.",
      "english": "",
      "sinhala": "",
      "paliTitle": ""
    },
    {
      "number": 4,
      "pali": "‘‘Disvā cittaṃ pasādetvā, paggahetvāna añjaliṃ; Vanditvā satthuno pāde, pakkāmiṃ uttarāmukho.",
      "english": "",
      "sinhala": "",
      "paliTitle": ""
    },
    {
      "number": 5,
      "pali": "‘‘Catunnavutito kappe, yaṃ gandhamadadiṃ tadā; Duggatiṃ nābhijānāmi, gandhapūjāyidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 6,
      "pali": "‘‘Paṭisambhidā catasso, vimokkhāpi ca aṭṭhime; Chaḷabhiññā sacchikatā, kataṃ buddhassa sāsanaṃ’’. Itthaṃ sudaṃ āyasmā gandhadhūpiyo thero imā gāthāyo abhāsitthāti. Gandhadhūpiyattherassāpadānaṃ paṭhamaṃ.",
      "english": "",
      "sinhala": "",
      "paliTitle": ""
    },
    {
      "number": 2,
      "pali": "Udakapūjakattheraapadānaṃ",
      "english": "",
      "sinhala": "",
      "paliTitle": ""
    },
    {
      "number": 7,
      "pali": "‘‘Suvaṇṇavaṇṇaṃ sambuddhaṃ, gacchantaṃ anilañjase; Ghatāsanaṃva jalitaṃ, ādittaṃva hutāsanaṃ.",
      "english": "",
      "sinhala": "",
      "paliTitle": ""
    },
    {
      "number": 8,
      "pali": "‘‘Pāṇinā udakaṃ gayha, ākāse ukkhipiṃ ahaṃ; Sampaṭicchi mahāvīro, buddho kāruṇiko isi.",
      "english": "",
      "sinhala": "",
      "paliTitle": ""
    },
    {
      "number": 9,
      "pali": "‘‘Antalikkhe ṭhito satthā, padumuttaranāmako; Mama saṅkappamaññāya, imaṃ gāthamabhāsatha.",
      "english": "",
      "sinhala": "",
      "paliTitle": ""
    },
    {
      "number": 10,
      "pali": "‘‘‘Iminā dakadānena, pītiuppādanena ca; Kappasatasahassampi, duggatiṃ nupapajjasi’.",
      "english": "",
      "sinhala": "",
      "paliTitle": ""
    },
    {
      "number": 11,
      "pali": "‘‘Tena kammena dvipadinda, lokajeṭṭha narāsabha; Pattomhi acalaṃ ṭhānaṃ, hitvā jayaparājayaṃ.",
      "english": "",
      "sinhala": "",
      "paliTitle": ""
    },
    {
      "number": 12,
      "pali": "‘‘Sahassarājanāmena, tayo ca cakkavattino; Pañcasaṭṭhikappasate, cāturantā janādhipā.",
      "english": "",
      "sinhala": "",
      "paliTitle": ""
    },
    {
      "number": 13,
      "pali": "‘‘Paṭisambhidā catasso…pe… kataṃ buddhassa sāsanaṃ’’. Itthaṃ sudaṃ āyasmā udakapūjako thero imā gāthāyo abhāsitthāti. Udakapūjakattherassāpadānaṃ dutiyaṃ.",
      "english": "",
      "sinhala": "",
      "paliTitle": ""
    },
    {
      "number": 3,
      "pali": "Punnāgapupphiyattheraapadānaṃ",
      "english": "",
      "sinhala": "",
      "paliTitle": ""
    },
    {
      "number": 14,
      "pali": "‘‘Kānanaṃ vanamogayha, vasāmi luddako ahaṃ; Punnāgaṃ pupphitaṃ disvā, buddhaseṭṭhaṃ anussariṃ.",
      "english": "",
      "sinhala": "",
      "paliTitle": ""
    },
    {
      "number": 15,
      "pali": "‘‘Taṃ pupphaṃ ocinitvāna, sugandhaṃ gandhitaṃ subhaṃ; Thūpaṃ katvāna puline, buddhassa abhiropayiṃ.",
      "english": "",
      "sinhala": "",
      "paliTitle": ""
    },
    {
      "number": 16,
      "pali": "‘‘Dvenavute ito kappe, yaṃ pupphamabhipūjayiṃ; Duggatiṃ nābhijānāmi, buddhapūjāyidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 17,
      "pali": "‘‘Ekamhi navute kappe, eko āsiṃ tamonudo; Sattaratanasampanno, cakkavattī mahabbalo.",
      "english": "",
      "sinhala": "",
      "paliTitle": ""
    },
    {
      "number": 18,
      "pali": "‘‘Paṭisambhidā catasso…pe… kataṃ buddhassa sāsanaṃ’’. Itthaṃ sudaṃ āyasmā punnāgapupphiyo thero imā gāthāyo abhāsitthāti. Punnāgapupphiyattherassāpadānaṃ tatiyaṃ.",
      "english": "",
      "sinhala": "",
      "paliTitle": ""
    },
    {
      "number": 4,
      "pali": "Ekadussadāyakattheraapadānaṃ",
      "english": "",
      "sinhala": "",
      "paliTitle": ""
    },
    {
      "number": 19,
      "pali": "‘‘Nagare haṃsavatiyā, ahosiṃ tiṇahārako; Tiṇahārena jīvāmi, tena posemi dārake.",
      "english": "",
      "sinhala": "",
      "paliTitle": ""
    },
    {
      "number": 20,
      "pali": "‘‘Padumuttaro nāma jino, sabbadhammāna pāragū; Tamandhakāraṃ nāsetvā, uppajji lokanāyako.",
      "english": "",
      "sinhala": "",
      "paliTitle": ""
    },
    {
      "number": 21,
      "pali": "‘‘Sake ghare nisīditvā, evaṃ cintesahaṃ tadā; ‘Buddho loke samuppanno, deyyadhammo ca natthi me.",
      "english": "",
      "sinhala": "",
      "paliTitle": ""
    },
    {
      "number": 22,
      "pali": "‘‘‘Idaṃ me sāṭakaṃ ekaṃ, natthi me koci dāyako; Dukkho nirayasamphasso, ropayissāmi dakkhiṇaṃ’.",
      "english": "",
      "sinhala": "",
      "paliTitle": ""
    },
    {
      "number": 23,
      "pali": "‘‘Evāhaṃ cintayitvāna, sakaṃ cittaṃ pasādayiṃ; Ekaṃ dussaṃ gahetvāna, buddhaseṭṭhassadāsahaṃ.",
      "english": "",
      "sinhala": "",
      "paliTitle": ""
    },
    {
      "number": 24,
      "pali": "‘‘Ekaṃ dussaṃ daditvāna, ukkuṭṭhiṃ sampavattayiṃ; Yadi buddho tuvaṃ vīra, tārehi maṃ mahāmuni.",
      "english": "",
      "sinhala": "",
      "paliTitle": ""
    },
    {
      "number": 25,
      "pali": "‘‘Padumuttaro lokavidū, āhutīnaṃ paṭiggaho; Mama dānaṃ pakittento, akā me anumodanaṃ.",
      "english": "",
      "sinhala": "",
      "paliTitle": ""
    },
    {
      "number": 26,
      "pali": "‘‘‘Iminā ekadussena, cetanāpaṇidhīhi ca; Kappasatasahassāni, vinipātaṃ na gacchati.",
      "english": "",
      "sinhala": "",
      "paliTitle": ""
    },
    {
      "number": 27,
      "pali": "‘‘‘Chattiṃsakkhattuṃ devindo, devarajjaṃ karissati; Tettiṃsakkhattuṃ rājā ca, cakkavattī bhavissati; Padesarajjaṃ vipulaṃ, gaṇanāto asaṅkhiyaṃ.",
      "english": "",
      "sinhala": "",
      "paliTitle": ""
    },
    {
      "number": 28,
      "pali": "‘‘‘Devaloke manusse vā, saṃsaranto tuvaṃ bhave; Rūpavā guṇasampanno, anavakkantadehavā; Akkhobhaṃ amitaṃ dussaṃ, labhissasi yadicchakaṃ’.",
      "english": "",
      "sinhala": "",
      "paliTitle": ""
    },
    {
      "number": 29,
      "pali": "‘‘Idaṃ vatvāna sambuddho, jalajuttamanāmako; Nabhaṃ abbhuggamī dhīro, haṃsarājāva ambare.",
      "english": "",
      "sinhala": "",
      "paliTitle": ""
    },
    {
      "number": 30,
      "pali": "‘‘Yaṃ yaṃ yonupapajjāmi, devattaṃ atha mānusaṃ; Bhoge me ūnatā natthi, ekadussassidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 31,
      "pali": "‘‘Paduddhāre paduddhāre, dussaṃ nibbattate mamaṃ; Heṭṭhā dussamhi tiṭṭhāmi, upari chadanaṃ mama.",
      "english": "",
      "sinhala": "",
      "paliTitle": ""
    },
    {
      "number": 32,
      "pali": "‘‘Cakkavāḷamupādāya, sakānanaṃ sapabbataṃ; Icchamāno cahaṃ ajja, dussehi chādayeyyahaṃ.",
      "english": "",
      "sinhala": "",
      "paliTitle": ""
    },
    {
      "number": 33,
      "pali": "‘‘Teneva ekadussena, saṃsaranto bhavābhave; Suvaṇṇavaṇṇo hutvāna, saṃsarāmi bhavābhave.",
      "english": "",
      "sinhala": "",
      "paliTitle": ""
    },
    {
      "number": 34,
      "pali": "‘‘Vipākaṃ ekadussassa, najjhagaṃ katthacikkhayaṃ; Ayaṃ me antimā jāti, vipaccati idhāpi me.",
      "english": "",
      "sinhala": "",
      "paliTitle": ""
    },
    {
      "number": 35,
      "pali": "‘‘Satasahassito kappe, yaṃ dussamadadiṃ tadā; Duggatiṃ nābhijānāmi, ekadussassidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 36,
      "pali": "‘‘Kilesā jhāpitā mayhaṃ, bhavā sabbe samūhatā; Nāgova bandhanaṃ chetvā, viharāmi anāsavo.",
      "english": "",
      "sinhala": "",
      "paliTitle": ""
    },
    {
      "number": 37,
      "pali": "‘‘Paṭisambhidā catasso…pe… kataṃ buddhassa sāsanaṃ’’. Itthaṃ sudaṃ āyasmā ekadussadāyako thero imā gāthāyo abhāsitthāti. Ekadussadāyakattherassāpadānaṃ catutthaṃ.",
      "english": "",
      "sinhala": "",
      "paliTitle": ""
    },
    {
      "number": 5,
      "pali": "Phusitakampiyattheraapadānaṃ",
      "english": "",
      "sinhala": "",
      "paliTitle": ""
    },
    {
      "number": 38,
      "pali": "‘‘Vipassī nāma [sabbatthapi evameva dissati] Sambuddho, lokajeṭṭho narāsabho. Khīṇāsavehi sahito, saṅghārāme vasī tadā.",
      "english": "",
      "sinhala": "",
      "paliTitle": ""
    },
    {
      "number": 39,
      "pali": "‘‘Ārāmadvārā nikkhamma, vipassī [sabbatthapi evameva dissati] lokanāyako; Saha satasahassehi, aṭṭha [sahassasatasissehi, aṭṭha (ka.), aṭṭha satasahassehi, saha (?)] khīṇāsavehi so.",
      "english": "",
      "sinhala": "",
      "paliTitle": ""
    },
    {
      "number": 40,
      "pali": "‘‘Ajinena nivatthohaṃ, vākacīradharopi ca; Kusumodakamādāya [kusumbhodaka… (sī. syā.)], sambuddhaṃ upasaṅkamiṃ.",
      "english": "",
      "sinhala": "",
      "paliTitle": ""
    },
    {
      "number": 41,
      "pali": "‘‘Sakaṃ cittaṃ pasādetvā, vedajāto katañjalī; Kusumodakamādāya, buddhamabbhukkiriṃ ahaṃ.",
      "english": "",
      "sinhala": "",
      "paliTitle": ""
    },
    {
      "number": 42,
      "pali": "‘‘Tena kammena sambuddho, jalajuttamanāmako [sabbatthapi evameva dissati]; Mama kammaṃ pakittetvā, agamā yena patthitaṃ.",
      "english": "",
      "sinhala": "",
      "paliTitle": ""
    },
    {
      "number": 43,
      "pali": "‘‘Phusitā pañcasahassā, yehi pūjesahaṃ jinaṃ; Aḍḍhateyyasahassehi, devarajjaṃ akārayiṃ.",
      "english": "",
      "sinhala": "",
      "paliTitle": ""
    },
    {
      "number": 44,
      "pali": "‘‘Aḍḍhateyyasahassehi, cakkavattī ahosahaṃ; Avasesena kammena, arahattamapāpuṇiṃ.",
      "english": "",
      "sinhala": "",
      "paliTitle": ""
    },
    {
      "number": 45,
      "pali": "‘‘Devarājā yadā homi [ahosiṃ (syā. ka.)], manujādhipatī yadā [tadā (syā. ka.)]; Tameva nāmadheyyaṃ me, phusito nāma homahaṃ.",
      "english": "",
      "sinhala": "",
      "paliTitle": ""
    },
    {
      "number": 46,
      "pali": "‘‘Devabhūtassa santassa, athāpi mānusassa vā; Samantā byāmato mayhaṃ, phusitaṃva pavassati.",
      "english": "",
      "sinhala": "",
      "paliTitle": ""
    },
    {
      "number": 47,
      "pali": "‘‘Bhavā ugghāṭitā mayhaṃ, kilesā jhāpitā mama; Sabbāsavaparikkhīṇo, phusitassa idaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 48,
      "pali": "‘‘Candanasseva me kāyā, tathā gandho pavāyati; Sarīrato mama gandho, aḍḍhakose pavāyati.",
      "english": "",
      "sinhala": "",
      "paliTitle": ""
    },
    {
      "number": 49,
      "pali": "‘‘Dibbagandhaṃ sampavantaṃ, puññakammasamaṅginaṃ; Gandhaṃ ghatvāna jānanti, phusito āgato idha.",
      "english": "",
      "sinhala": "",
      "paliTitle": ""
    },
    {
      "number": 50,
      "pali": "‘‘Sākhāpalāsakaṭṭhāni, tiṇānipi ca sabbaso; Mama saṅkappamaññāya, gandho sampajjate khaṇe.",
      "english": "",
      "sinhala": "",
      "paliTitle": ""
    },
    {
      "number": 51,
      "pali": "‘‘Satasahassito [sabbatthapi evameva dissati] kappe, candanaṃ abhipūjayiṃ; Duggatiṃ nābhijānāmi, phusitassa idaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 52,
      "pali": "‘‘Paṭisambhidā catasso…pe… kataṃ buddhassa sāsanaṃ’’. Itthaṃ sudaṃ āyasmā phusitakampiyo thero imā gāthāyo abhāsitthāti. Phusitakampiyattherassāpadānaṃ pañcamaṃ.",
      "english": "",
      "sinhala": "",
      "paliTitle": ""
    },
    {
      "number": 6,
      "pali": "Pabhaṅkarattheraapadānaṃ",
      "english": "",
      "sinhala": "",
      "paliTitle": ""
    },
    {
      "number": 53,
      "pali": "‘‘Padumuttarabhagavato, lokajeṭṭhassa tādino; Vipine cetiyaṃ āsi, vāḷamigasamākule.",
      "english": "",
      "sinhala": "",
      "paliTitle": ""
    },
    {
      "number": 54,
      "pali": "‘‘Na koci visahi gantuṃ, cetiyaṃ abhivandituṃ; Tiṇakaṭṭhalatonaddhaṃ, paluggaṃ āsi cetiyaṃ.",
      "english": "",
      "sinhala": "",
      "paliTitle": ""
    },
    {
      "number": 55,
      "pali": "‘‘Vanakammiko tadā āsiṃ, pitumātumatenahaṃ [pitupetāmahenahaṃ (sī.), pitāpetāmahenahaṃ (syā.)]; Addasaṃ vipine thūpaṃ, luggaṃ tiṇalatākulaṃ.",
      "english": "",
      "sinhala": "",
      "paliTitle": ""
    },
    {
      "number": 56,
      "pali": "‘‘Disvānāhaṃ buddhathūpaṃ, garucittaṃ upaṭṭhahiṃ; Buddhaseṭṭhassa thūpoyaṃ, paluggo acchatī vane.",
      "english": "",
      "sinhala": "",
      "paliTitle": ""
    },
    {
      "number": 57,
      "pali": "‘‘Nacchannaṃ nappatirūpaṃ, jānantassa guṇāguṇaṃ; Buddhathūpaṃ asodhetvā, aññaṃ kammaṃ payojaye.",
      "english": "",
      "sinhala": "",
      "paliTitle": ""
    },
    {
      "number": 58,
      "pali": "‘‘Tiṇakaṭṭhañca valliñca, sodhayitvāna cetiye; Vanditvā aṭṭha vārāni [aṭṭha ṭhānāni (ka.)], paṭikuṭiko agacchahaṃ.",
      "english": "",
      "sinhala": "",
      "paliTitle": ""
    },
    {
      "number": 59,
      "pali": "‘‘Tena kammena sukatena, cetanāpaṇidhīhi ca; Jahitvā mānusaṃ dehaṃ, tāvatiṃsamagacchahaṃ.",
      "english": "",
      "sinhala": "",
      "paliTitle": ""
    },
    {
      "number": 60,
      "pali": "‘‘Tattha me sukataṃ byamhaṃ, sovaṇṇaṃ sapabhassaraṃ; Saṭṭhiyojanamubbiddhaṃ, tiṃsayojanavitthataṃ.",
      "english": "",
      "sinhala": "",
      "paliTitle": ""
    },
    {
      "number": 61,
      "pali": "‘‘Tisatāni ca vārāni, devarajjamakārayiṃ; Pañcavīsatikkhattuñca, cakkavattī ahosahaṃ.",
      "english": "",
      "sinhala": "",
      "paliTitle": ""
    },
    {
      "number": 62,
      "pali": "‘‘Bhavābhave saṃsaranto, mahābhogaṃ labhāmahaṃ; Bhoge me ūnatā natthi, sodhanāya idaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 63,
      "pali": "‘‘Sivikā hatthikhandhena, vipine gacchato mama; Yaṃ yaṃ disāhaṃ gacchāmi, saraṇaṃ sampate [sijjhate (ka.)] vanaṃ.",
      "english": "",
      "sinhala": "",
      "paliTitle": ""
    },
    {
      "number": 64,
      "pali": "‘‘Khāṇuṃ vā kaṇṭakaṃ vāpi, nāhaṃ passāmi cakkhunā; Puññakammena saṃyutto, sayamevāpanīyare.",
      "english": "",
      "sinhala": "",
      "paliTitle": ""
    },
    {
      "number": 65,
      "pali": "‘‘Kuṭṭhaṃ gaṇḍo kilāso ca, apamāro vitacchikā; Daddu kacchu [kaṇḍu (syā.)] ca me natthi, sodhanāya idaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 66,
      "pali": "‘‘Aññampi me acchariyaṃ, buddhathūpassa sodhane [buddhathūpamhi sodhite (syā.)]; Nābhijānāmi me kāye, jātaṃ piḷakabindukaṃ.",
      "english": "",
      "sinhala": "",
      "paliTitle": ""
    },
    {
      "number": 67,
      "pali": "‘‘Aññampi me acchariyaṃ, buddhathūpamhi sodhite [sabbatthapi evameva dissati, tathā uparipi]; Duve bhave saṃsarāmi, devatte atha mānuse.",
      "english": "",
      "sinhala": "",
      "paliTitle": ""
    },
    {
      "number": 68,
      "pali": "‘‘Aññampi me acchariyaṃ, buddhathūpamhi sodhite; Suvaṇṇavaṇṇo sabbattha, sappabhāso bhavāmahaṃ.",
      "english": "",
      "sinhala": "",
      "paliTitle": ""
    },
    {
      "number": 69,
      "pali": "‘‘Aññampi me acchariyaṃ, buddhathūpamhi sodhite; Amanāpaṃ vivajjati, manāpaṃ upatiṭṭhati.",
      "english": "",
      "sinhala": "",
      "paliTitle": ""
    },
    {
      "number": 70,
      "pali": "‘‘Aññampi me acchariyaṃ, buddhathūpamhi sodhite; Visuddhaṃ hoti me cittaṃ, ekaggaṃ susamāhitaṃ.",
      "english": "",
      "sinhala": "",
      "paliTitle": ""
    },
    {
      "number": 71,
      "pali": "‘‘Aññampi me acchariyaṃ, buddhathūpamhi sodhite; Ekāsane nisīditvā, arahattamapāpuṇiṃ.",
      "english": "",
      "sinhala": "",
      "paliTitle": ""
    },
    {
      "number": 72,
      "pali": "‘‘Satasahassito kappe, yaṃ kammamakariṃ tadā; Duggatiṃ nābhijānāmi, sodhanāya idaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 73,
      "pali": "‘‘Paṭisambhidā catasso…pe… kataṃ buddhassa sāsanaṃ’’. Itthaṃ sudaṃ āyasmā pabhaṅkaro thero imā gāthāyo abhāsitthāti. Pabhaṅkarattherassāpadānaṃ chaṭṭhaṃ.",
      "english": "",
      "sinhala": "",
      "paliTitle": ""
    },
    {
      "number": 7,
      "pali": "Tiṇakuṭidāyakattheraapadānaṃ",
      "english": "",
      "sinhala": "",
      "paliTitle": ""
    },
    {
      "number": 74,
      "pali": "‘‘Nagare bandhumatiyā, ahosiṃ parakammiko; Parakammāyane yutto, parabhattaṃ apassito.",
      "english": "",
      "sinhala": "",
      "paliTitle": ""
    },
    {
      "number": 75,
      "pali": "‘‘Rahogato nisīditvā, evaṃ cintesahaṃ tadā; Buddho loke samuppanno, adhikāro ca natthi me.",
      "english": "",
      "sinhala": "",
      "paliTitle": ""
    },
    {
      "number": 76,
      "pali": "‘‘Kālo me gatiṃ [kālo gatiṃ me (sī. syā.)] sodhetuṃ, khaṇo me paṭipādito; Dukkho nirayasamphasso, apuññānañhi pāṇinaṃ.",
      "english": "",
      "sinhala": "",
      "paliTitle": ""
    },
    {
      "number": 77,
      "pali": "‘‘Evāhaṃ cintayitvāna, kammasāmiṃ upāgamiṃ; Ekāhaṃ kammaṃ yācitvā, vipinaṃ pāvisiṃ ahaṃ.",
      "english": "",
      "sinhala": "",
      "paliTitle": ""
    },
    {
      "number": 78,
      "pali": "‘‘Tiṇakaṭṭhañca valliñca, āharitvānahaṃ tadā; Tidaṇḍake ṭhapetvāna, akaṃ tiṇakuṭiṃ ahaṃ.",
      "english": "",
      "sinhala": "",
      "paliTitle": ""
    },
    {
      "number": 79,
      "pali": "‘‘Saṅghassatthāya kuṭikaṃ, niyyādetvāna [niyyātetvāna (sī.)] taṃ ahaṃ; Tadaheyeva āgantvā, kammasāmiṃ upāgamiṃ.",
      "english": "",
      "sinhala": "",
      "paliTitle": ""
    },
    {
      "number": 80,
      "pali": "‘‘Tena kammena sukatena, tāvatiṃsamagacchahaṃ; Tattha me sukataṃ byamhaṃ, kuṭikāya sunimmitaṃ [tiṇakuṭikāya nimmitaṃ (sī.)].",
      "english": "",
      "sinhala": "",
      "paliTitle": ""
    },
    {
      "number": 81,
      "pali": "‘‘Sahassakaṇḍaṃ satabheṇḍu, dhajālu haritāmayaṃ; Satasahassaniyyūhā, byamhe pātubhaviṃsu me.",
      "english": "",
      "sinhala": "",
      "paliTitle": ""
    },
    {
      "number": 82,
      "pali": "‘‘Yaṃ yaṃ yonupapajjāmi, devattaṃ atha mānusaṃ; Mama saṅkappamaññāya, pāsādo upatiṭṭhati.",
      "english": "",
      "sinhala": "",
      "paliTitle": ""
    },
    {
      "number": 83,
      "pali": "‘‘Bhayaṃ vā chambhitattaṃ vā, lomahaṃso na vijjati; Tāsaṃ mama na jānāmi, tiṇakuṭikāyidaṃ [tiṇakuṭiyidaṃ (ka.)] phalaṃ.",
      "english": "",
      "sinhala": "",
      "paliTitle": ""
    },
    {
      "number": 84,
      "pali": "‘‘Sīhabyagghā ca dīpī ca, acchakokataracchakā [taracchayo (syā. ka.)]; Sabbe maṃ parivajjenti, tiṇakuṭikāyidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 85,
      "pali": "‘‘Sarīsapā [siriṃsapā (sī. syā.), sariṃsapā (ka.)] ca bhūtā ca, ahī kumbhaṇḍarakkhasā; Tepi maṃ parivajjenti, tiṇakuṭikāyidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 86,
      "pali": "‘‘Na pāpasupinassāpi, sarāmi dassanaṃ mama; Upaṭṭhitā sati mayhaṃ, tiṇakuṭikāyidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 87,
      "pali": "‘‘Tāyeva tiṇakuṭikāya, anubhotvāna sampadā; Gotamassa bhagavato, dhammaṃ sacchikariṃ ahaṃ.",
      "english": "",
      "sinhala": "",
      "paliTitle": ""
    },
    {
      "number": 88,
      "pali": "‘‘Ekanavutito kappe, yaṃ kammamakariṃ tadā; Duggatiṃ nābhijānāmi, tiṇakuṭikāyidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 89,
      "pali": "‘‘Paṭisambhidā catasso…pe… kataṃ buddhassa sāsanaṃ’’. Itthaṃ sudaṃ āyasmā tiṇakuṭidāyako thero imā gāthāyo abhāsitthāti. Tiṇakuṭidāyakattherassāpadānaṃ sattamaṃ.",
      "english": "",
      "sinhala": "",
      "paliTitle": ""
    },
    {
      "number": 8,
      "pali": "Uttareyyadāyakattheraapadānaṃ",
      "english": "",
      "sinhala": "",
      "paliTitle": ""
    },
    {
      "number": 90,
      "pali": "‘‘Nagare haṃsavatiyā, ahosiṃ brāhmaṇo tadā; Ajjhāyako mantadharo, tiṇṇaṃ vedāna pāragū.",
      "english": "",
      "sinhala": "",
      "paliTitle": ""
    },
    {
      "number": 91,
      "pali": "‘‘Purakkhato sasissehi, jātimā ca susikkhito; Toyābhisecanatthāya, nagarā nikkhamiṃ tadā.",
      "english": "",
      "sinhala": "",
      "paliTitle": ""
    },
    {
      "number": 92,
      "pali": "‘‘Padumuttaro nāma jino, sabbadhammāna pāragū; Khīṇāsavasahassehi, pāvisī nagaraṃ jino.",
      "english": "",
      "sinhala": "",
      "paliTitle": ""
    },
    {
      "number": 93,
      "pali": "‘‘Sucārurūpaṃ disvāna, āneñjakāritaṃ viya; Parivutaṃ arahantehi, disvā cittaṃ pasādayiṃ.",
      "english": "",
      "sinhala": "",
      "paliTitle": ""
    },
    {
      "number": 94,
      "pali": "‘‘Sirasmiṃ añjaliṃ katvā, namassitvāna subbataṃ; Pasannacitto sumano, uttarīyamadāsahaṃ.",
      "english": "",
      "sinhala": "",
      "paliTitle": ""
    },
    {
      "number": 95,
      "pali": "‘‘Ubho hatthehi paggayha, sāṭakaṃ ukkhipiṃ ahaṃ; Yāvatā buddhaparisā, tāva chādesi sāṭako.",
      "english": "",
      "sinhala": "",
      "paliTitle": ""
    },
    {
      "number": 96,
      "pali": "‘‘Piṇḍacāraṃ carantassa, mahābhikkhugaṇādino; Chadaṃ karonto aṭṭhāsi, hāsayanto mamaṃ tadā.",
      "english": "",
      "sinhala": "",
      "paliTitle": ""
    },
    {
      "number": 97,
      "pali": "‘‘Gharato nikkhamantassa, sayambhū aggapuggalo; Vīthiyaṃva ṭhito satthā, akā me [akāsi (syā.)] anumodanaṃ.",
      "english": "",
      "sinhala": "",
      "paliTitle": ""
    },
    {
      "number": 98,
      "pali": "‘‘Pasannacitto sumano, yo me adāsi sāṭakaṃ; Tamahaṃ kittayissāmi, suṇotha mama bhāsato.",
      "english": "",
      "sinhala": "",
      "paliTitle": ""
    },
    {
      "number": 99,
      "pali": "‘‘‘Tiṃsakappasahassāni, devaloke ramissati; Paññāsakkhattuṃ devindo, devarajjaṃ karissati.",
      "english": "",
      "sinhala": "",
      "paliTitle": ""
    },
    {
      "number": 100,
      "pali": "‘‘‘Devaloke vasantassa, puññakammasamaṅgino; Samantā yojanasataṃ, dussacchannaṃ bhavissati.",
      "english": "",
      "sinhala": "",
      "paliTitle": ""
    },
    {
      "number": 101,
      "pali": "‘‘‘Chattiṃsakkhattuṃ rājā ca, cakkavattī bhavissati; Padesarajjaṃ vipulaṃ, gaṇanāto asaṅkhiyaṃ.",
      "english": "",
      "sinhala": "",
      "paliTitle": ""
    },
    {
      "number": 102,
      "pali": "‘‘‘Bhave saṃsaramānassa, puññakammasamaṅgino; Manasā patthitaṃ sabbaṃ, nibbattissati tāvade.",
      "english": "",
      "sinhala": "",
      "paliTitle": ""
    },
    {
      "number": 103,
      "pali": "‘‘‘Koseyyakambaliyāni [koseyyakambalīyāni (sī.)], khomakappāsikāni ca; Mahagghāni ca dussāni, paṭilacchatiyaṃ naro.",
      "english": "",
      "sinhala": "",
      "paliTitle": ""
    },
    {
      "number": 104,
      "pali": "‘‘‘Manasā patthitaṃ sabbaṃ, paṭilacchatiyaṃ naro; Ekadussassa vipākaṃ, anubhossati sabbadā.",
      "english": "",
      "sinhala": "",
      "paliTitle": ""
    },
    {
      "number": 105,
      "pali": "‘‘‘So pacchā pabbajitvāna, sukkamūlena codito; Gotamassa bhagavato, dhammaṃ sacchikarissati’.",
      "english": "",
      "sinhala": "",
      "paliTitle": ""
    },
    {
      "number": 106,
      "pali": "‘‘Aho me sukataṃ kammaṃ, sabbaññussa mahesino; Ekāhaṃ sāṭakaṃ datvā, pattomhi amataṃ padaṃ.",
      "english": "",
      "sinhala": "",
      "paliTitle": ""
    },
    {
      "number": 107,
      "pali": "‘‘Maṇḍape rukkhamūle vā, vasato suññake ghare; Dhāreti dussachadanaṃ, samantā byāmato mama.",
      "english": "",
      "sinhala": "",
      "paliTitle": ""
    },
    {
      "number": 108,
      "pali": "‘‘Aviññattaṃ nivāsemi [aviññattāni sevāmi (?)], cīvaraṃ paccayañcahaṃ; Lābhī [lābhimhi (syā.)] annassa pānassa, uttareyyassidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 109,
      "pali": "‘‘Satasahassito kappe, yaṃ kammamakariṃ tadā; Duggatiṃ nābhijānāmi, vatthadānassidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 110,
      "pali": "‘‘Paṭisambhidā catasso…pe… kataṃ buddhassa sāsanaṃ’’. Itthaṃ sudaṃ āyasmā uttareyyadāyako thero imā gāthāyo abhāsitthāti. Uttareyyadāyakattherassāpadānaṃ aṭṭhamaṃ.",
      "english": "",
      "sinhala": "",
      "paliTitle": ""
    },
    {
      "number": 9,
      "pali": "Dhammasavaniyattheraapadānaṃ",
      "english": "",
      "sinhala": "",
      "paliTitle": ""
    },
    {
      "number": 111,
      "pali": "‘‘Padumuttaro nāma jino, sabbadhammāna pāragū; Catusaccaṃ pakāsento, santāresi bahuṃ janaṃ.",
      "english": "",
      "sinhala": "",
      "paliTitle": ""
    },
    {
      "number": 112,
      "pali": "‘‘Ahaṃ tena samayena, jaṭilo uggatāpano; Dhunanto vākacīrāni, gacchāmi ambare tadā.",
      "english": "",
      "sinhala": "",
      "paliTitle": ""
    },
    {
      "number": 113,
      "pali": "‘‘Buddhaseṭṭhassa upari, gantuṃ na visahāmahaṃ; Pakkhīva selamāsajja [selamāpajja (syā.)], gamanaṃ na labhāmahaṃ.",
      "english": "",
      "sinhala": "",
      "paliTitle": ""
    },
    {
      "number": 114,
      "pali": "‘‘Na me idaṃ bhūtapubbaṃ, iriyassa vikopanaṃ; Dake yathā ummujjitvā, evaṃ gacchāmi ambare.",
      "english": "",
      "sinhala": "",
      "paliTitle": ""
    },
    {
      "number": 115,
      "pali": "‘‘Uḷārabhūto manujo, heṭṭhāsīno [heṭṭhāpi no (ka.)] bhavissati; Handa menaṃ gavesissaṃ, api atthaṃ labheyyahaṃ.",
      "english": "",
      "sinhala": "",
      "paliTitle": ""
    },
    {
      "number": 116,
      "pali": "‘‘Orohanto antalikkhā, saddamassosi satthuno; Aniccataṃ kathentassa, tamahaṃ uggahiṃ tadā.",
      "english": "",
      "sinhala": "",
      "paliTitle": ""
    },
    {
      "number": 117,
      "pali": "‘‘Aniccasaññamuggayha, agamāsiṃ mamassamaṃ; Yāvatāyuṃ vasitvāna, tattha kālaṅkato ahaṃ.",
      "english": "",
      "sinhala": "",
      "paliTitle": ""
    },
    {
      "number": 118,
      "pali": "‘‘Carime vattamānamhi, taṃ dhammasavanaṃ [dhammasavaṇaṃ (sī.)] sariṃ; Tena kammena sukatena, tāvatiṃsamagacchahaṃ.",
      "english": "",
      "sinhala": "",
      "paliTitle": ""
    },
    {
      "number": 119,
      "pali": "‘‘Tiṃsakappasahassāni, devaloke ramiṃ ahaṃ; Ekapaññāsakkhattuñca, devarajjamakārayiṃ.",
      "english": "",
      "sinhala": "",
      "paliTitle": ""
    },
    {
      "number": 120,
      "pali": "‘‘Ekasattatikkhattuñca, cakkavattī ahosahaṃ; Padesarajjaṃ vipulaṃ, gaṇanāto asaṅkhiyaṃ.",
      "english": "",
      "sinhala": "",
      "paliTitle": ""
    },
    {
      "number": 121,
      "pali": "‘‘Pitugehe nisīditvā, samaṇo bhāvitindriyo; Gāthāya paridīpento, aniccatamudāhari [aniccavatthudāhari (syā. ka.)].",
      "english": "",
      "sinhala": "",
      "paliTitle": ""
    },
    {
      "number": 122,
      "pali": "‘‘Anussarāmi taṃ saññaṃ, saṃsaranto bhavābhave; Na koṭiṃ paṭivijjhāmi [na koci paṭivajjāmi (ka.)], nibbānaṃ accutaṃ padaṃ [ayaṃ gāthā upari 43 vagge sattamāpadāne purimagāthāya puretaraṃ dissati].",
      "english": "",
      "sinhala": "",
      "paliTitle": ""
    },
    {
      "number": 123,
      "pali": "‘‘Aniccā vata saṅkhārā, uppādavayadhammino; Uppajjitvā nirujjhanti, tesaṃ vūpasamo sukho.",
      "english": "",
      "sinhala": "",
      "paliTitle": ""
    },
    {
      "number": 124,
      "pali": "‘‘Saha gāthaṃ suṇitvāna, pubbakammaṃ anussariṃ; Ekāsane nisīditvā, arahattamapāpuṇiṃ.",
      "english": "",
      "sinhala": "",
      "paliTitle": ""
    },
    {
      "number": 125,
      "pali": "‘‘Jātiyā sattavassohaṃ, arahattamapāpuṇiṃ; Upasampādayi buddho, guṇamaññāya cakkhumā.",
      "english": "",
      "sinhala": "",
      "paliTitle": ""
    },
    {
      "number": 126,
      "pali": "‘‘Dārakova ahaṃ santo, karaṇīyaṃ samāpayiṃ; Kiṃ me karaṇīyaṃ ajja, sakyaputtassa sāsane.",
      "english": "",
      "sinhala": "",
      "paliTitle": ""
    },
    {
      "number": 127,
      "pali": "‘‘Satasahassito kappe, yaṃ kammamakariṃ tadā; Duggatiṃ nābhijānāmi, saddhammasavane phalaṃ.",
      "english": "",
      "sinhala": "",
      "paliTitle": ""
    },
    {
      "number": 128,
      "pali": "‘‘Paṭisambhidā catasso…pe… kataṃ buddhassa sāsanaṃ’’. Itthaṃ sudaṃ āyasmā dhammasavaniyo thero imā gāthāyo abhāsitthāti. Dhammasavaniyattherassāpadānaṃ navamaṃ.",
      "english": "",
      "sinhala": "",
      "paliTitle": ""
    },
    {
      "number": 10,
      "pali": "Ukkhittapadumiyattheraapadānaṃ",
      "english": "",
      "sinhala": "",
      "paliTitle": ""
    },
    {
      "number": 129,
      "pali": "‘‘Nagare haṃsavatiyā, ahosiṃ māliko tadā; Ogāhetvā padumasaraṃ, satapattaṃ ocināmahaṃ.",
      "english": "",
      "sinhala": "",
      "paliTitle": ""
    },
    {
      "number": 130,
      "pali": "‘‘Padumuttaro nāma jino, sabbadhammāna pāragū; Saha satasahassehi [satasahassasissehi (ka.)], santacittehi tādibhi.",
      "english": "",
      "sinhala": "",
      "paliTitle": ""
    },
    {
      "number": 131,
      "pali": "‘‘Khīṇāsavehi suddhehi, chaḷabhiññehi jhāyibhi [so tadā (sī.), so saha (ka.)]; Mama vuddhiṃ samanvesaṃ, āgacchi mama santikaṃ [mama santike (sī.), purisuttamo (syā. ka.)].",
      "english": "",
      "sinhala": "",
      "paliTitle": ""
    },
    {
      "number": 132,
      "pali": "‘‘Disvānahaṃ devadevaṃ, sayambhuṃ lokanāyakaṃ; Vaṇṭe chetvā satapattaṃ, ukkhipimambare tadā.",
      "english": "",
      "sinhala": "",
      "paliTitle": ""
    },
    {
      "number": 133,
      "pali": "‘‘Yadi buddho tuvaṃ vīra, lokajeṭṭho narāsabho; Sayaṃ gantvā satapattā, matthake dhārayantu te.",
      "english": "",
      "sinhala": "",
      "paliTitle": ""
    },
    {
      "number": 134,
      "pali": "‘‘Adhiṭṭhahi mahāvīro, lokajeṭṭho narāsabho; Buddhassa ānubhāvena, matthake dhārayiṃsu te.",
      "english": "",
      "sinhala": "",
      "paliTitle": ""
    },
    {
      "number": 135,
      "pali": "‘‘Tena kammena sukatena, cetanāpaṇidhīhi ca; Jahitvā mānusaṃ dehaṃ, tāvatiṃsamagacchahaṃ.",
      "english": "",
      "sinhala": "",
      "paliTitle": ""
    },
    {
      "number": 136,
      "pali": "‘‘Tattha me sukataṃ byamhaṃ, satapattanti vuccati; Saṭṭhiyojanamubbiddhaṃ, tiṃsayojanavitthataṃ.",
      "english": "",
      "sinhala": "",
      "paliTitle": ""
    },
    {
      "number": 137,
      "pali": "‘‘Sahassakkhattuṃ devindo, devarajjamakārayiṃ; Pañcasattatikkhattuñca, cakkavattī ahosahaṃ.",
      "english": "",
      "sinhala": "",
      "paliTitle": ""
    },
    {
      "number": 138,
      "pali": "‘‘Padesarajjaṃ vipulaṃ, gaṇanāto asaṅkhiyaṃ; Anubhomi sakaṃ kammaṃ, pubbe sukatamattano.",
      "english": "",
      "sinhala": "",
      "paliTitle": ""
    },
    {
      "number": 139,
      "pali": "‘‘Tenevekapadumena, anubhotvāna sampadā; Gotamassa bhagavato, dhammaṃ sacchikariṃ ahaṃ.",
      "english": "",
      "sinhala": "",
      "paliTitle": ""
    },
    {
      "number": 140,
      "pali": "‘‘Kilesā jhāpitā mayhaṃ, bhavā sabbe samūhatā; Nāgova bandhanaṃ chetvā, viharāmi anāsavo.",
      "english": "",
      "sinhala": "",
      "paliTitle": ""
    },
    {
      "number": 141,
      "pali": "‘‘Satasahassito kappe, yaṃ pupphamabhipūjayiṃ; Duggatiṃ nābhijānāmi, ekapadumassidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 142,
      "pali": "‘‘Paṭisambhidā catasso…pe… kataṃ buddhassa sāsanaṃ’’. Itthaṃ sudaṃ āyasmā ukkhittapadumiyo thero imā gāthāyo abhāsitthāti. Ukkhittapadumiyattherassāpadānaṃ dasamaṃ. Gandhodakavaggo catutiṃsatimo. Tassuddānaṃ – Gandhadhūpo udakañca, punnāga ekadussakā; Phusito ca pabhaṅkaro, kuṭido uttarīyako. Savanī ekapadumī, gāthāyo sabbapiṇḍitā; Ekaṃ gāthāsatañceva, catutālīsameva ca.",
      "english": "",
      "sinhala": "",
      "paliTitle": ""
    }
  ],
  "footer": {
    "pali": "",
    "english": "",
    "sinhala": ""
  }
}