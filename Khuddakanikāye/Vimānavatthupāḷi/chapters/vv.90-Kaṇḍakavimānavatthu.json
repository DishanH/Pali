{
  "id": "vv.90",
  "title": {
    "pali": "Kaṇḍakavimānavatthu",
    "english": "",
    "sinhala": ""
  },
  "sections": [
    {
      "number": 1171,
      "pali": "‘‘Puṇṇamāse yathā cando, nakkhattaparivārito; Samantā anupariyāti, tārakādhipatī sasī.",
      "english": "",
      "sinhala": "",
      "paliTitle": ""
    },
    {
      "number": 1172,
      "pali": "‘‘Tathūpamaṃ idaṃ byamhaṃ, dibbaṃ devapuramhi ca; Atirocati vaṇṇena, udayantova raṃsimā.",
      "english": "",
      "sinhala": "",
      "paliTitle": ""
    },
    {
      "number": 1173,
      "pali": "‘‘Veḷuriyasuvaṇṇassa, phalikā rūpiyassa ca; Masāragallamuttāhi, lohitaṅgamaṇīhi ca.",
      "english": "",
      "sinhala": "",
      "paliTitle": ""
    },
    {
      "number": 1174,
      "pali": "‘‘Citrā manoramā bhūmi, veḷūriyassa santhatā; Kūṭāgārā subhā rammā, pāsādo te sumāpito.",
      "english": "",
      "sinhala": "",
      "paliTitle": ""
    },
    {
      "number": 1175,
      "pali": "‘‘Rammā ca te pokkharaṇī, puthulomanisevitā; Acchodakā vippasannā, sovaṇṇavālukasanthatā.",
      "english": "",
      "sinhala": "",
      "paliTitle": ""
    },
    {
      "number": 1176,
      "pali": "‘‘Nānāpadumasañchannā, puṇḍarīkasamotatā [samotthatā (ka.), samogatā (syā.)]; Surabhiṃ sampavāyanti, manuññā māluteritā.",
      "english": "",
      "sinhala": "",
      "paliTitle": ""
    },
    {
      "number": 1177,
      "pali": "‘‘Tassā te ubhato passe, vanagumbā sumāpitā; Upetā puppharukkhehi, phalarukkhehi cūbhayaṃ.",
      "english": "",
      "sinhala": "",
      "paliTitle": ""
    },
    {
      "number": 1178,
      "pali": "‘‘Sovaṇṇapāde pallaṅke, muduke goṇakatthate [colasanthate (sī.)]; Nisinnaṃ devarājaṃva, upatiṭṭhanti accharā.",
      "english": "",
      "sinhala": "",
      "paliTitle": ""
    },
    {
      "number": 1179,
      "pali": "‘‘Sabbābharaṇasañchannā, nānāmālāvibhūsitā; Ramenti taṃ mahiddhikaṃ, vasavattīva modasi.",
      "english": "",
      "sinhala": "",
      "paliTitle": ""
    },
    {
      "number": 1180,
      "pali": "‘‘Bherisaṅkhamudiṅgāhi, vīṇāhi paṇavehi ca; Ramasi ratisampanno, naccagīte suvādite.",
      "english": "",
      "sinhala": "",
      "paliTitle": ""
    },
    {
      "number": 1181,
      "pali": "‘‘Dibbā te vividhā rūpā, dibbā saddā atho rasā; Gandhā ca te adhippetā, phoṭṭhabbā ca manoramā.",
      "english": "",
      "sinhala": "",
      "paliTitle": ""
    },
    {
      "number": 1182,
      "pali": "‘‘Tasmiṃ vimāne pavare, devaputta mahappabho; Atirocasi vaṇṇena, udayantova bhāṇumā.",
      "english": "",
      "sinhala": "",
      "paliTitle": ""
    },
    {
      "number": 1183,
      "pali": "‘‘Dānassa te idaṃ phalaṃ, atho sīlassa vā pana; Atho añjalikammassa, taṃ me akkhāhi pucchito’’.",
      "english": "",
      "sinhala": "",
      "paliTitle": ""
    },
    {
      "number": 1184,
      "pali": "So devaputto attamano…pe… yassa kammassidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 1185,
      "pali": "‘‘Ahaṃ kapilavatthusmiṃ, sākiyānaṃ puruttame; Suddhodanassa puttassa, kaṇḍako sahajo ahaṃ.",
      "english": "",
      "sinhala": "",
      "paliTitle": ""
    },
    {
      "number": 1186,
      "pali": "‘‘Yadā so aḍḍharattāyaṃ, bodhāya mabhinikkhami; So maṃ mudūhi pāṇīhi, jāli [jāla (sī.)] tambanakhehi ca.",
      "english": "",
      "sinhala": "",
      "paliTitle": ""
    },
    {
      "number": 1187,
      "pali": "‘‘Satthiṃ ākoṭayitvāna, vaha sammāti cabravi; Ahaṃ lokaṃ tārayissaṃ, patto sambodhimuttamaṃ.",
      "english": "",
      "sinhala": "",
      "paliTitle": ""
    },
    {
      "number": 1188,
      "pali": "‘‘Taṃ me giraṃ suṇantassa, hāso me vipulo ahu; Udaggacitto sumano, abhisīsiṃ [abhisiṃsiṃ (sī.), abhisīsi (pī.)] tadā ahaṃ.",
      "english": "",
      "sinhala": "",
      "paliTitle": ""
    },
    {
      "number": 1189,
      "pali": "‘‘Abhirūḷhañca maṃ ñatvā, sakyaputtaṃ mahāyasaṃ; Udaggacitto mudito, vahissaṃ purisuttamaṃ.",
      "english": "",
      "sinhala": "",
      "paliTitle": ""
    },
    {
      "number": 1190,
      "pali": "‘‘Paresaṃ vijitaṃ gantvā, uggatasmiṃ divākare [divaṅkare (syā. ka.)]; Mamaṃ channañca ohāya, anapekkho so apakkami.",
      "english": "",
      "sinhala": "",
      "paliTitle": ""
    },
    {
      "number": 1191,
      "pali": "‘‘Tassa tambanakhe pāde, jivhāya parilehisaṃ; Gacchantañca mahāvīraṃ, rudamāno udikkhisaṃ.",
      "english": "",
      "sinhala": "",
      "paliTitle": ""
    },
    {
      "number": 1192,
      "pali": "‘‘Adassanenahaṃ tassa, sakyaputtassa sirīmato; Alatthaṃ garukābādhaṃ, khippaṃ me maraṇaṃ ahu.",
      "english": "",
      "sinhala": "",
      "paliTitle": ""
    },
    {
      "number": 1193,
      "pali": "‘‘Tasseva ānubhāvena, vimānaṃ āvasāmidaṃ; Sabbakāmaguṇopetaṃ, dibbaṃ devapuramhi ca.",
      "english": "",
      "sinhala": "",
      "paliTitle": ""
    },
    {
      "number": 1194,
      "pali": "‘‘Yañca me ahuvā hāso, saddaṃ sutvāna bodhiyā; Teneva kusalamūlena, phusissaṃ āsavakkhayaṃ.",
      "english": "",
      "sinhala": "",
      "paliTitle": ""
    },
    {
      "number": 1195,
      "pali": "‘‘Sace hi bhante gaccheyyāsi, satthu buddhassa santike; Mamāpi naṃ vacanena, sirasā vajjāsi vandanaṃ.",
      "english": "",
      "sinhala": "",
      "paliTitle": ""
    },
    {
      "number": 1196,
      "pali": "‘‘Ahampi daṭṭhuṃ gacchissaṃ, jinaṃ appaṭipuggalaṃ; Dullabhaṃ dassanaṃ hoti, lokanāthāna tādina’’nti.",
      "english": "",
      "sinhala": "",
      "paliTitle": ""
    },
    {
      "number": 1197,
      "pali": "So kataññū katavedī, satthāraṃ upasaṅkami; Sutvā giraṃ cakkhumato, dhammacakkhuṃ visodhayi.",
      "english": "",
      "sinhala": "",
      "paliTitle": ""
    },
    {
      "number": 1198,
      "pali": "Visodhetvā diṭṭhigataṃ, vicikicchaṃ vatāni ca; Vanditvā satthuno pāde, tatthevantaradhāyathāti [tatthevantaradhāyatīti (ka.)]. Kaṇḍakavimānaṃ sattamaṃ.",
      "english": "",
      "sinhala": "",
      "paliTitle": ""
    }
  ],
  "footer": {
    "pali": "",
    "english": "",
    "sinhala": ""
  }
}