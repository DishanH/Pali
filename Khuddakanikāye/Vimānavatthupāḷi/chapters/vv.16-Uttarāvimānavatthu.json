{
  "id": "vv.16",
  "title": {
    "pali": "Uttarāvimānavatthu",
    "english": "",
    "sinhala": ""
  },
  "sections": [
    {
      "number": 124,
      "pali": "‘‘Abhikkantena vaṇṇena, yā tvaṃ tiṭṭhasi devate; Obhāsentī disā sabbā, osadhī viya tārakā.",
      "english": "",
      "sinhala": "",
      "paliTitle": ""
    },
    {
      "number": 125,
      "pali": "‘‘Kena tetādiso vaṇṇo, kena te idha mijjhati; Uppajjanti ca te bhogā, ye keci manaso piyā.",
      "english": "",
      "sinhala": "",
      "paliTitle": ""
    },
    {
      "number": 126,
      "pali": "‘‘Pucchāmi taṃ devi mahānubhāve, manussabhūtā kimakāsi puññaṃ; Kenāsi evaṃ jalitānubhāvā, vaṇṇo ca te sabbadisā pabhāsatī’’ti.",
      "english": "",
      "sinhala": "",
      "paliTitle": ""
    },
    {
      "number": 127,
      "pali": "Sā devatā attamanā, moggallānena pucchitā; Pañhaṃ puṭṭhā viyākāsi, yassa kammassidaṃ phalaṃ.",
      "english": "",
      "sinhala": "",
      "paliTitle": ""
    },
    {
      "number": 128,
      "pali": "‘‘Issā ca maccheramatho [macchariyamatho ca (ka.)] paḷāso, nāhosi mayhaṃ gharamāvasantiyā; Akkodhanā bhattuvasānuvattinī, uposathe niccahamappamattā.",
      "english": "",
      "sinhala": "",
      "paliTitle": ""
    },
    {
      "number": 129,
      "pali": "‘‘Cātuddasiṃ pañcadasiṃ, yā ca [yāva (sī. aṭṭha., ka. aṭṭha.) therīgāthāaṭṭhakathā passitabbā] pakkhassa aṭṭhamī; Pāṭihāriyapakkhañca, aṭṭhaṅgasusamāgataṃ.",
      "english": "",
      "sinhala": "",
      "paliTitle": ""
    },
    {
      "number": 130,
      "pali": "‘‘Uposathaṃ upavasissaṃ, sadā sīlesu saṃvutā; Saññamā saṃvibhāgā ca, vimānaṃ āvasāmahaṃ [āvasāmimaṃ (sī. aṭṭha., ka.) parato pana sabbatthapi ‘‘āvasāmahaṃ’’ icceva dissati].",
      "english": "",
      "sinhala": "",
      "paliTitle": ""
    },
    {
      "number": 131,
      "pali": "‘‘Pāṇātipātā viratā, musāvādā ca saññatā; Theyyā ca aticārā ca, majjapānā ca ārakā [āratā (?)].",
      "english": "",
      "sinhala": "",
      "paliTitle": ""
    },
    {
      "number": 132,
      "pali": "‘‘Pañcasikkhāpade ratā, ariyasaccāna kovidā; Upāsikā cakkhumato, gotamassa yasassino.",
      "english": "",
      "sinhala": "",
      "paliTitle": ""
    },
    {
      "number": 133,
      "pali": "‘‘Sāhaṃ sakena sīlena, yasasā ca yasassinī; Anubhomi sakaṃ puññaṃ, sukhitā camhināmayā.",
      "english": "",
      "sinhala": "",
      "paliTitle": ""
    },
    {
      "number": 134,
      "pali": "‘‘Tena metādiso vaṇṇo, tena me idha mijjhati; Uppajjanti ca me bhogā, ye keci manaso piyā.",
      "english": "",
      "sinhala": "",
      "paliTitle": ""
    },
    {
      "number": 135,
      "pali": "‘‘Akkhāmi te bhikkhu mahānubhāva, manussabhūtā yamahaṃ akāsiṃ; Tenamhi evaṃ jalitānubhāvā, vaṇṇo ca me sabbadisā pabhāsatīti.",
      "english": "",
      "sinhala": "",
      "paliTitle": ""
    },
    {
      "number": 136,
      "pali": "‘‘Mama ca, bhante, vacanena bhagavato pāde sirasā vandeyyāsi – ‘uttarā nāma, bhante, upāsikā bhagavato pāde sirasā vandatī’ti. Anacchariyaṃ kho panetaṃ, bhante, yaṃ maṃ bhagavā aññatarasmiṃ sāmaññaphale byākareyya [byākareyyāti (?)], taṃ bhagavā sakadāgāmiphale byākāsī’’ti. Uttarāvimānaṃ pannarasamaṃ.",
      "english": "",
      "sinhala": "",
      "paliTitle": ""
    }
  ],
  "footer": {
    "pali": "",
    "english": "",
    "sinhala": ""
  }
}